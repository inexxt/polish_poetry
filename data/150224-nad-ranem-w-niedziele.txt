
        Jesienna Samotność ma charakter gorzkiej herbaty
i sekund płynących aż nazbyt 
Andante
Wdziera się do mieszkania
wraz z bladym światłem księżyca
dalekim echem kościelnych dzwonów
Puste są szklanki 
puste są książki
i woda huczy 
kapiąc z kranu
Dywan zawinął frędzlaste końce
do mnie łasić się nie będzie
Gitarę sam rozstroiłem 
i tak nie ma dla kogo grać
Ale na balkonie wiatr z połonin 
jak zawsze tak i tej nocy
przynosi Twój zapach
coś pomiędzy głogiem a konwalią
Jak Dobrze że tylko do środy
wtedy przyjedzie lokomotywa
I w listopadzie zakwitną zawilce

