

Ćsiiii...


 


Między nami lepu słów nie potrzeba! 
Misternie tkane z szeptów pajęcze sidła 
zostaw sobie na potem, dla innych kobiet -
tych, co chcą bezmyślnie plątać się w sieci 
obietnic tak pustych, że aż kpiny pełnych.


 


Ze mną...zatańcz tango milonguero! 
Niech przemówią oczy i przestrzeń - 
jej brak, na granicy półnagich ciał;
Nierówne bicie serc i płytkie oddechy, 
znaczyć mogą więcej, niż tysiące słów! 


 


Ze mną...zanurz się w czerwonym winie! 
Niech alkohol mocno uderzy do głowy, 
zabije jasność myśli - żebyś wreszcie 
przestał mówić o jutrze! Bo wiesz... 
Jestem niewierząca! W Jutro nie wierzę...


 


Zanurz język w półwytrawnej czerwieni, 
a potem, usta w usta, zatańczymy to tango. 
I tylko nie mów nic, chcę oswoić się z ciszą - 
nim skończy się wino i zatrzyma się płyta, 
a ty przypomnisz mi, jak się bez słowa znika. 

