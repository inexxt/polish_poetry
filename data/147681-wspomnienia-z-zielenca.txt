

 W malutkich miasteczkach czasami można spotkać Anioła. Sam kiedyś trafiłem na jednego gdzieś w połowie drogi między Dusznikami a Zieleńcem.
 Stoi tam karczma pod świerkami, sam budynek pamięta zapewne jeszcze przemarsze ułanów. A i  anioł nie był najmłodszy.
 Nie wiem sam skąd wiedziałem od razu że to anioł. Może przez te oczy-jedno zielone, drugie błękitne. Jakby zawieszone pomiędzy dwoma światami. Nie mam pojęcia...Na pewno był zielony bo i spotkanie miało miejsce na zielonym szlaku.
 Nawet osadnicy z dziada pradziada zapomnieli że stary wędrowiec spadł z nieba wiele wiosen wstecz. I tylko ci co przychodzili z daleka mogli zobaczyć jeszcze jego wyliniałą aureolę i postrzępione skrzydła.
Przesiedzieliśmy we dwoje cały wieczór przy ławie pod ścianą, osuszając kolejne dzbany piwa. Zaś Aniołowi z każdym kuflem było coraz bliżej do ziemi.
 I tak do późna w noc zdążyliśmy uszczuplić nasze portfele.
 Na sam koniec zastawił jedno skrzydło za ostatni garniec płynnego złota.Drugiego co prawda nie oddał ale tylko dlatego że skończyła się machorka, raczyliśmy się więc dymem z anielskich
piór.
 Pamiętam że mówił coś o powrocie do domu, lecz teraz ząb czasu nadgryzł wspomnienia i nie mogę przypomnieć sobie nic więcej.
 Sam nie wiem kiedy odszedł, rano Go nie spotkałem. Choć wydaje mi się że wrócił do domu.
 W sumie nic a nic się nie dziwię. Bo jak anioł to pewnie i stróż. Zaś stróż jak to stróż. Nawet w niebie pensje ma marną...a w końcu pić za coś trzeba. 

