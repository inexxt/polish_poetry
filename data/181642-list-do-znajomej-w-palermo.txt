

Droga Heleno Szklarz, lub, jak każesz się


            ostatnio nazywać, Vetriccioli. Bardzo dziękuję


            za bukiet moralnych rad i wskazówek, który


            przesłałaś mi z okazji urodzin.


 


            Musisz pamiętać o tym, że darzę Cię szacunkiem


            oraz pewnego rodzaju podziwem, jakkolwiek


            włoszczyzny to ja bym od Ciebie nie kupił.


            Nawet gdybym odstał swoje w ogonku, to widząc


 


            diabła w Twoich oczach, poszedłbym do innego


            straganu. Piszesz, abym uważał na te moje poetki


            z bożej łaski, a zwłaszcza jedną Meksykankę,


            co to ją widziałaś, jak mnie karmiła




            konikami polnymi. Dobrze, że nie pokazałem Ci


            zdjęcia, jakie od niej dostałem: ona naga


            w wannie, z rozgniecionym mózgiem w dłoniach.


            Chyba zwierzęcym, ale pewien nie jestem.


 


            Co do moich dalszych losów, Heleno, możesz


            być spokojna - ja pójdę swoją drogą. Przyjaciół


            straciłem, idę dalej. Adę diabli wzięli, idę dalej.


            Tyle, jak na razie, chciałem Ci powiedzieć.


 


            Resztę - za Styksem.

