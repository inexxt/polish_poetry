



Jestem na starym, cudownym cmentarzu. Widzę siebie bardzo wyraźnie. Moje włosy są piękne i długie, jestem bardzo ładna, elegancko ubrana, choć cała w skromnym, ciemnym brązie. Jest zimno, bardzo zimno, pada deszcz ze śniegiem, wieje przenikliwy wiatr, targa moimi lokami wysuwającymi się spod kaptura prościutkiego płaszcza. Wysokie obcasy grzęzną w rozmokłej, zmarzniętej ziemi. Spostrzegam małą kapliczkę... wchodzę. W cichym mroku kościółka tylko ja, klęczę na chłodnej posadzce, obok mnie cudowny wieniec gardenii... Drżę cała, z twarzę ukrytą ramionach, całkiem pogrążona w niemej modlitwie, która krzyczy. Gdyby było jasno, czuję, że byłoby inaczej. Jednak, pomijając pogodę, kapliczka jest ciemna, a w tej ciemności jednak przyjazna, taka, do której chce się wrócić. Skromne wnętrze, nie kipi złotem jak w znanych mi kościołach. Po kilku minutach otwieram oczy, wychodzę z świątyni. Spaceruję pomiędzy grobami. Niektóre są piękne i zadbane, niektóre – zapadnięte i tak samotne... jak ja na tym cmentarzu - opuszczone. To nie ja kieruję kroki w jedną z bocznych uliczek, nie ja skręcam w prawo... to coś we mnie. Tak jakbym kiedyś już tu była... już nie wiem, czy znam to miejsce, czy nie. Niby to jakiś nieznany mi cmentarz, z francuskimi napisami na nagrobkach, ale... nie czuję się tu jak intruz, zakłócający spokój tego miejsca... czuję, że ci, których dusze są tu ze mną są mi przychylni. Na końcu, zmarznięta i przemoczona, docieram do najpiękniejszego grobu, jaki kiedykolwiek widziałam. Kładę tam wieniec, zapalam dwa znicze... Stoję tam, moje dłonie same składają się do modlitwy. Łzy zasłaniają mi widok, zamykam oczy. Nie czuję zimna ani gorąca, nic nie widzę ani nie słyszę, nie myślę o niczym... tylo o tym, że jestem tutaj. W końcu, pomimo wiatru i deszczu, moje drżące kolana uginają się... Klękam na zmrożonej ziemi, po prostu modlę się i modlę... Nie wiem, jak długo pozwalam łzom i kroplom deszczu zmywać z mojej twarzy makijaż, jak długo wiatr plącze moje mokrusieńkie włosy. Wiem tylko to, że kiedy otwieram oczy, widzę jedynie... napis. Ta dziewczyna żyła szesnaście lat... Nagle wydaje mi się, że świat kręci się w wielkim, błędnym kole z zawrotną szybkością, tylo ja i ta mogiła jak dwa głazy zastygnięte w pustce.

