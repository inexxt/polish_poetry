

Gdy dotykam tej gałązki delikatnej
I ujmuję w ciepłe palce młody pęk,
Jakbym musnął szyję gładką gdzieś pod płatkiem
I wydobył z drżącej wargi cichy jęk.

Biegnij ze mną! Chodźmy zrywać dzikie jabłka
Róża dzika niech nam młodą grzeje krew
Niech różane usta twoje gdzieś ukradkiem
Dają ciepło gdzieś przy ogniu starych drzew.

I przez liście ich przejrzyste niech zobaczę
Włosów twoich o jesieni rudy blask
Naszych ciał niech blado-czystych nie wystraszy
Rozpieszczony pod stopami chrustu trzask.

Z polnych kaplic niech wieczornym błogosławi
Naszym sercom rozmodlonym dobry Bóg
Zadumanych niech w mogiłach nie zostawi
Nasza pamięć, gdy zakracze czarny kruk.

Droga nasza w rozoranych, czarnych skibach
Odżywionych wilgnym sokiem zeszłych lat
Których nigdy nie spisywał żaden skryba
Gry rodziły nowych synów nam na świat.

W cieniu mlecznych karmazynów chmur o zmroku
Do pagórków skrytych w rosie uschłych traw
Chcę przylegać, aż zobaczę w twoim oku
Rozkochany swoim lustrem wodny staw,

Co odbije cień kochanków bliskich sobie
Których bronić będę prężąc młodą pierś
Padnę w ciebie jak partyzant z dziurą w głowie
W matki łono idąc witać własną śmierć.


02.02.2011r.
-------

Wiersz planowałem napisać już jakieś 2 lata temu. Inspiracją stały się powrotne
podróże pociągiem. Podróże, które kiedyś przejmowały mnie bólem utęsknienia,
teraz - już tylko radością, zadumą i jakimś dziwnym, niepojętym zrozumieniem.
Miłością do kobiety, matki i własnej ziemi zarazem.

