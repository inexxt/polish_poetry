

pisałam do pana z gorszącą banalnością 
na serwetce podczas samotnej podróży na lotnisko 
prototyp nieszczęśliwie wyprał się w kieszeni 
  
cóż, teraz czekam jak to podczas podróży się zdarza 
na pociąg do piernikowego miasta 
  
mam niewielki bagaż i książkę 
najbardziej urokliwy z gwiazdkowych prezentów 
podarowany samej sobie 
  
panu chciałabym życzyć miłej gwiazdki 
ale już trochę po terminie więc po prostu płodnego 
(jakkolwiek to brzmi) roku 
  
przesyłam również pierniczki które prawdopodobnie 
nie przetrwają w całości podróży na trasie toruń – stolica 
będzie pan miał ciastkowe puzzle – to też jakaś uciecha 
  
tak, dużo uciech w nowym roku

