

wchodzi: w poplamionej bluzce i bez stanika, 
wyrwana dobę wcześniej jak chwast z przydomowego ogródka. 
dostaje oparcie w krześle i prosta jak struna 
powstrzymuje się od  dotykania masywnego biurka. 
wie pani gdzie popełniła błąd? trzeba się było rozejść, 
puścić to co trzymało, zwolnić przestrzeń. rozumie pani 
zarzut, pouczenie? nie ucieknie pani do stanów 
obojętności, a niewiedza bardzo panią skaleczy, 
zadraśnie, przedziurawi mostek. lepiej wiedzieć co 
się mówi, generalnie mieć słowa - na wszelki wypadek. 
a my wszystko zapiszemy; szloch
zmieniając w znaki przystankowe.

