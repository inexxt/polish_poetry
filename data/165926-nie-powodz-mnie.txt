

Na wiosnę rzeka wystąpiła z brzegów.
Jednej nocy woda podeszła pod cerkiew.
Trzeba było wynosić ikony, układać je
Zawinięte w prześcieradła w bagażniku
Wezwanego z pobliskiej wsi radiowozu.

Namalowani przed trzema wiekami
Chrystus, Maryja i święty Jerzy,
A także komendant i posterunkowy,
Czekali, aż ksiądz wsiądzie wreszcie
Do samochodu i każe odjeżdżać.

Tymczasem po drugiej stronie rzeki
Paliły się ogniska świętojańskie,
Tańczyły ubrane na biało dziewczęta.
Woda wzbierała, deszcz lał się z nieba,
A ksiądz do ostatniej chwili zwlekał.

