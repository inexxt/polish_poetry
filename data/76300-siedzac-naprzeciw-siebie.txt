

...bo założenie było takie, że coś zrobię
wreszcie,  
miałem podać rękę tym wszystkim,
którym obiecałem napluć w twarz,
miałem pogodzić się z utratą cennego dla mnie 
czasu (zazwyczaj spędzałem go na „niczym”,
które to „nic” oczekiwaniem było na nagły
napływ natchnienia), 
miałem w końcu przywołać
poczucie obowiązku i odpowiedzialności,
które najwyraźniej zrobiło sobie 

niekończące się
wakacje

założeniem była wzmożona praca,
wyrobienie normy
 
miałem wtopić się w toksyczne towarzystwo 
tych, dla których słowo „jutro” znaczy tyle samo
a może nawet więcej niż „dziś”,
miałem dać przelotnego całusa na dobranoc 
mojemu kochankowi
z lustra

założeniem była ucieczka od ucieczki.
założeniem nie byłem ja

