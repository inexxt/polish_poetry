

pytasz co mogę o sobie powiedzieć? 
no co ja mogę oprócz tego, że w dzień rzadko bywam. 
wieczorem przy modlitwie podpisuję listę 
i wtedy przez chwilę jestem. złażą się wszystkie 
strachy, uciszane za dnia upiory. najbardziej niepokoi

świadomość jutra. tego, że trzeba się będzie  spotkać 
z zabójcą, zajrzeć mu w oczy i zobaczyć w nich
swojego młodszego brata. że się będzie chciało 
powiedzieć mu: „młody, ale się wygłupiłeś – 
nie lepiej było iść na rower zamiast kupować nóż?”. 
 
potem zaczynają się sny. co się śni? wiersze. 
doskonale bolesne. kpią sobie z pamięci. 
ciągną się i nie ma na  to słów jak się ciągną 
przechodząc w równie doskonałą puentę.

