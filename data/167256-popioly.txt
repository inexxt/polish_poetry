

Kamienie traktu skąpane były w strugach letniego, ciepłego deszczu. Podkute kopyta wierzchowców stukały o podłoże, zaś dookoła trójki jeźdźców rozpościerał się prastary, ogromny las, z jakich słynęła Wetonia. Mark odkąd wstał, przeczuwał, że dzisiejszy dzień nie będzie należał do tych słonecznych. Jego długie, ciemne włosy, skryte były pod kapturem ciemnego podróżnego płaszcza. Zdobiona rękojeść dwuręcznego miecza przewieszonego przez plecy wojownika złowieszczo połyskiwała w strugach deszczu. Jego towarzyszka, elfka o imieniu Ynne podróżująca wraz z nim, pierwsza przerwała nienaturalną ciszę:
 
- Jeśli nie mylę się, bramy Char powinniśmy dostrzec jutrzejszego zmroku.
 
- O ile do tego czasu zdołamy się nie potopić - mruknął znużony Mark. Po chwili odwrócił głowę w kierunku elfiej towarzyszki. - Ostatnim razem kaptur służył do ochrony głowy przed deszczem - powiedział, widząc, że Ynne podróżuje bez tej ochrony – chyba że coś zmieniło się w tej kwestii, o czym nie wiem?
 
- Deszcz działa na mnie orzeźwiająco. - elfka odsunęła pasmo mokrych złocistych włosów, które opadły na jej twarz.
 
Do Marka podjechał ich trzeci kompan, Daeth. Spomiędzy chropowatego zarostu wyzierała pokaźnej wielkości blizna – pamiątka po jednej z potyczek, o której nie chciał mówić Ynne i Markowi.
 
- Dajmy sobie spokój z pouczaniem jej. Obaj dobrze wiemy, że Ynne mogłaby nago przemierzać góry aż do Północnych Marchii.
 
- Pamiętasz, jak przedzieraliśmy się na te tereny przez pasma górskie na południowym zachodzie tydzień temu?
 
Obaj mężczyźni ryknęli gromkim śmiechem, wciąż mając w pamięci wyjątkowo luźne i przewiewne szaty Ynne, podczas gdy oni szczękali zębami z zimna.
 
- Nie pamiętacie zaś, kogo magia uratowała was przed zamianą w kostki lodu i pozwoliła zaznać chociażby odrobiny ciepła? - odparła elfka z szyderczym uśmiechem.
 
- Zaś szczególnie mam w pamięci kulę ognia, którą wyczarowałaś przez pomyłkę. Trzeba przyznać ci rację, że wtedy było nam naprawdę gorąco! - Odpowiedzi towarzyszył kolejny wybuch śmiechu, tym razem głośniejszy od poprzedniego.
 
- Niełatwo rzucać zaklęcie, mając zgrabiałe z zimna palce. Mieliście nad wyraz dużo szczęścia, iż zdążyłam się odwrócić, inaczej teraz nie bylibyście w jednym kawałku, a przynajmniej nie tak żywotni.
 
Nim wojownik zdążył cokolwiek odpowiedzieć, z zarośli po lewej stronie traktu wypadło kilku uzbrojonych mężczyzn. Mark od razu zeskoczył na kamienie traktu, widząc pierwszego bandytę wypadającego z krzaków. W miejscu gdzie ułamek sekundy wcześniej znajdowała się jego głowa, ostrze topora zatoczyło nieporadny łuk.
 
Napastnicy byli zdumieni szybkością wojownika. To zaś dało czas potrzebny do walki Ynne i Daethowi, którzy starali się okrążyć bandytów, jednocześnie próbując trafić ich swoją bronią. Nim bandytom udało się podejść bliżej do swoich potencjalnych ofiar, jeden z nich leżał już martwy. Celnie wypuszczona strzała z łuku Ynne przeszyła jego serce na wskroś.
 
Kolejny napastnik podbiegł do Daetha z mieczem uniesionym do zadania ciosu, jednak zanim zdołał opuścić broń, wojownik uderzył szerokim cięciem. Ostrze Daetha bez trudu przebiło cienką, skórzaną zbroję napastnika. Bandyta upadł na ziemię prawie przecięty na pół. Dwa krwawe ochłapy jego ciała trzymały się na resztkach kręgosłupa. Mark odpierał atak kolejnych dwóch rabusiów. Gdy wojownik zamachnął się, jego klinga bez problemu przełamała zeżarty przez rdzę sejmitar napastnika, po czym wbiła się lewe ramię wroga, ten zaś upadł na ziemię z krzykiem, obficie brocząc krwią z rozrąbanego ramienia. Kolejny bandyta wyprowadził uderzenie swoim mieczem, jednak te zostało sparowane przez Daetha. Mark natychmiast wykorzystał lukę w obronie mężczyzny, wyprowadzając silny sztych na poziomie klatki piersiowej. Po chwili zbrocze broni wypełniło się krwią.
 
Kolejny napastnik zaczął zadawać ciosy na ślepo kowalskim młotem. Jednak po chwili znalazł się w zasięgu miecza Daetha, a czubek ostrza rozpłatał gardło bandyty, przez co krew obficie trysnęła z przeciętej tętnicy, mieszając się ze strugami wody na ziemi. 
 
Ostatni bandyta pozostały na placu boju widząc siłę trojga towarzyszy, rzucił się do panicznej ucieczki. Po kilku chwilach znikł wojownikom z pola widzenia, zaś Mark i Daeth otarli ostrza mieczy o płaszcze zabitych, a gdy te były już czyste od krwi, z powrotem schowali je do pochew na plecach. 
 
- Co kilka dni podróży natykamy się na kolejną grupę bandytów czyhających na zagubionych podróżnych, którzy chcą dać radę trójce uzbrojonych jeźdźców i ulżyć im w noszeniu zbyt ciężkich sakiewek wypełnionych złotem. - Mruknęła elfka.
 
- Na razie mamy szczęście, że nie wpadli na nic bardziej wyrafinowanego niż prosta zasadzka wokoło traktu. Czym prędzej jedźmy dalej, bo nie mam najmniejszej ochoty spędzać kolejnej nocy w puszczy - Daeth wskakiwał na siodło swego wierzchowca. Mark i Ynne poszli za jego przykładem.
   
Podczas dalszej jazdy przez las nic nie nękało trójki jeźdźców. Późnym popołudniem napotkali kolejnego podróżnego, młodego maga imieniem Meskar. Już na pierwszy rzut oka widać było, że mężczyzna podróżował szmat czasu. Jego płaszcz pokryty był grubą warstwą kurzu z różnych dziedzińców. Podłużna, ogorzała twarz i zielone oczy sprawiały dobroduszne wrażenie. Po krótkiej rozmowie Meskar postanowił dotrzymać wojownikom towarzystwa aż do Char, gdzie ich drogi miały się rozdzielić. 
 
Wieczorem rozbili się na niewielkiej polanie nieopodal traktu. Drzewa wokoło rosły bardzo gęsto, nie pozwalając dostrzec nic więcej, niż na odległość dziesięciu stóp od obozu. Potencjalny napastnik nie zdołałby zakraść się bez czynienia hałasu.
 
- Więc powiadasz, iż udajesz się aż do Magrandu? – Elfka przeżuwała kawałek upieczonej na ognisku sarniny. Mag odpowiedział, także posilając się:
 
- Owszem, na wschodnie tereny Mailundu.
 
	Mark z zaciekawieniem przyjrzał się Meskarowi. Chłopak był dość mikrej postury, a w całym Svartahelmie niezwykle rzadko zdarzało się spotkać pojedynczego podróżnego, nawet gdy była to osoba obdarzona magicznymi zdolnościami. Na dodatek magowie prędzej mogli poranić sobie dłonie, niż naostrzyć sztylet. 
 
	- Podróżujesz sam? W tych terenach jest to nadzwyczaj niebezpieczne. – Meskar w odpowiedzi na pytanie wojownika roześmiał się:
 
	- Nie dysponuję majątkiem, jak niektórzy wielmoża, i nie mogę wynająć eskorty. Jestem zmuszony do samotnej drogi.
 
	- A cóż gna cię do samego Mailundu? – Zapytała ponownie Ynne.
 
	- Chcę znaleźć mistrza, od którego mógłbym szkolić się w swoim rzemiośle. W Gretonii niewielu jest takich, których wiedza wykracza poza ścisłe podstawy magii. – Westchnął Meskar.
 
	- Zaś Mailund słynie z potężnych magów. – Dokończył Mark.
 
	Towarzysze przez dłuższą chwilę przeżuwali mięso w milczeniu. Po jakimś czasie Daeth zaczął uważnie wsłuchiwać się w otoczenie.
 
	- Czemu ptaki nagle umilkły? Jest za cicho… - wojownik zaczął nerwowo rozglądać się po polanie.
 
	Mark zaczął powoli wyciągać miecz z pochwy leżącej obok niego na trawie. Nim stalowe ostrze wyłoniło się w połowie, powietrze przeszył przeciągły ryk, a spomiędzy drzew wyskoczył ciemny, duży kształt. Gdy tylko wylądował na zroszonej trawie, wilkołak podniósł łeb i po raz kolejny zawył. Jego ryk niósł się jeszcze w powietrzu, gdy bestia rzuciła się na Marka. Wojownik natychmiast uskoczył na bok, jednak spóźnił się o ułamek sekundy. Szpon wilkołaka rozorał mu lewe przedramię. Mężczyzna zawył wściekły, zaś Daeth rzucił się na napastnika z mieczem uniesionym do góry. Ostrze miecza rozorało pokrytą sierścią skórę na wysokości barku. Potwór zawył z bólu, odwracając się w stronę Daetha. Nim jednak zdążył unieść się, by zaatakować wojownika, jego ciało stanęło w płomieniach. Mężczyźni patrzyli osłupieli w żywą pochodnię, która z rykiem rzuciła się w kierunku lasu. Wilkołak wyzionął ducha, zanim dotarł do linii drzew. Pozostała po nim tylko brzydka bryła węgla. Cała walka trwała nie dłużej niż dziesięć sekund. Meskar opuszczał dłonie, które ułożył do rzucenia czaru na napastnika.
 
	Mark przyciskał dłoń do obficie krwawiącej rany. Ynne natychmiast podbiegła do towarzysza. W ręce trzymała już szpulę bandażu. Nim jednak zabrała się za bandażowanie rannego przedramienia wojownika, Meskar powstrzymał ją gestem dłoni. 
 
	- Zaczekaj chwilę. W chwili zranienia twego towarzysza wyczułem silne uderzenie energii. To nie może być przypadek.
 
	- Jeśli zaraz go nie opatrzę, wykrwawi się! – Warknęła elfka.
 
	- Poczekaj chwilę, a zobaczysz co stanie się z jego raną, jeśli się nie mylę.
 
	- Lepiej zrobić to natychmiast, niż oczekiwać, że jednak się nie pomylisz! – Wycedził przez zaciśnięte żeby Mark. Nim jednak zdążył powiedzieć cokolwiek więcej, poczuł palący ból w ranie, jak gdyby przyłożyć do niej rozżarzone żelazo. Ynne wpatrywała się w towarzysza z nieukrywanym zdziwieniem. Tkanki wokół rozszarpanego ciała zaczęły regenerować się w bardzo szybkim tempie. Po chwili nie można było poznać, że w tamtym miejscu kiedykolwiek znajdowała się rana szarpana. 
 
	Meskar pokiwał głową. 
 
	- Do tej pory myślałem, że był to tylko wymysł umysłów magów ogarniętych demencją. Teraz okazuje się to prawdą.
 
	Mark zirytował się.
 
	- Co jest prawdą? Wiem tylko tyle, że zdołałem zregenerować się w kilka sekund, gdy normalnie takie rany leczy się tygodniami! Wyjaśnisz mi, o co tu chodzi?
 
	- Wybacz mi mą ignorancję, jednak nadal jestem zdumiony, że napotkałem osobę o takim darze. Zabrzmi to dziwnie, jednak wygląda na to, że wraz ze zranieniem uwolniłeś ogromne rezerwy magii ze swojego ciała. Nie jestem tego jednak pewny! – Zastrzegł się mag, widząc zdziwione spojrzenia wojowników. – Musicie porozmawiać z magiem wyższego stopnia, ja zaś nie znam żadnego z takich w pobliżu. Chodzą słuchy, że jeden z nich znajduje się na północ od Qwarny, jednak nie potrafię wam powiedzieć, gdzie znajdziecie go na pewno.
 
	- Brzmi to jak majaki stałego bywalca gospody. – Zauważyła Ynne. Elfka z trudem powstrzymywała się, by nie wybuchnąć śmiechem. Mark i magiczna moc? To było irracjonalne!
   
	Mark postanowił objąć pierwszą wartę, mimo zdecydowanego sprzeciwu Ynne i Daetha. Wojownik jakiś czas wpatrywał się w dogorywające ognisko, gdy mag zbliżył się do niego.
 
	- Jak się czujesz?
 
	- Nienajgorzej, biorąc pod uwagę bzdury o tym, że posiadam zdolności magiczne.
 
	- Nie opowiadam ci majaków. Znam tylko dwa przypadki natychmiastowej regeneracji po zranieniu. Pierwszym był łowca nagród imieniem Rent, pochodzący z Aardengaardu. Rent nie przeżył dłużej niż godzinę, po uwolnieniu z siebie magii. Zginął rozerwany od środka. 
 
	Mark na te słowa zbladł. Meskar widząc to, zaczął uspokajać wojownika.	
 
	- Spokojnie! Tobie nic nie grozi, skoro jesteś w stanie ustać na nogach. Nie potrafię tego wyjaśnić dokładniej, ale nie umrzesz. Przynajmniej nie od działania magii.
 
	- Wszystko to jest dziwne… W jakiej formie objawi się ta moc? 
 
	Meskar rozłożył ręce w geście bezradności.
 
	- Nie mam pojęcia. Możesz być szybszy, silniejszy czy też kontrolować dowolny żywioł. Musisz to odkryć sam.
 
	Wojownik zaśmiał się ponuro:
 
	- Gdziekolwiek jestem, coś komplikuje mi życie. I czuję, że to jeszcze nie koniec. Idź spać, wyruszamy z samego rana.
 
Po kilku godzinach Mark zaczął powoli przysypiać ze zmęczenia całodzienną podróżą. W chwili, gdy całkowicie zmorzył go sen, usłyszał ledwo słyszalny głos Meskara, dochodzący z oddali.
 
	- Tak, udało mi się znaleźć jednego z nich. Jednak nadal jestem przeciwny tej decyzji, by wysyłać ich samych do Velai’ant. Przecież to czyste samobójstwo!
 
	- Meskarze, nie pamiętasz o tym, że to do nich będzie należeć decyzja? Czyżbyś zapomniał o tym, że nie zmuszamy nikogo do pomocy naszej organizacji? – Magowi odpowiedział dźwięczny głos należący do kobiety.
 
	- Iluż jeszcze głupców omamionych złotem chcesz wysłać do Velai’ant?! 
 
	- Tylu, ilu będzie potrzebne, by przynieść nam amulet!
 
	- Oboje doskonale wiemy, że do tego potrzeba całej armii, nie zaś kolejnych drużyn lokalnych awanturników! Czy tego chcesz?! Mieć na ręce krew niewinnych?!
 
	- Nie ma niewinnych, Meskarze. Pamiętaj o tym…
 
	Rozmowa urwała się tak nagle, jak się rozpoczęła. Reszta nocy przebiegła spokojnie.
   
	Pierwsze promienie słońca zaczęły przebijać się przez bujne korony drzew. Gdy Mark otworzył oczy, od razu spojrzał w kierunku, gdzie powinien znajdować się Meskar. Nocna rozmowa nie dawała wojownikowi spokoju.	 
 
	Meskara udało mu się znaleźć dopiero przy jego wierzchowcu, gdy przygotowywał go do drogi. Mag widząc go, uśmiechnął się przyjaźnie.
 
	- Skoro nadal jesteś w jednym kawałku, nie jest chyba tak źle.
 
	Mark podrapał się po swoim tygodniowym zaroście.
 
	- Tak, tak, powiedz mi lepiej, z kim rozmawiałeś w nocy.
 
	W oczach maga można było dostrzec przez ułamek sekundy strach. Jednak od razu ustąpił on zdziwieniu.
 
	- Skąd przypuszczenia, że rozmawiałem z kimkolwiek? Przespałem spokojnie całą noc.
 
	- Zdawało mi się, jak rozmawiałeś z kimś w nocy.
 
	Mag zaśmiał się, słysząc słowa wojownika.
 
	- Złudzenia słuchowe to częste zjawisko nieprzewidzianych interferencji magicznych.
 
	- Że co?
 
	- Mogłeś słyszeć ryk smoka, podczas gdy tego wielkiego gada nie było w promieniu setek mil od tego miejsca.
 
	- Uznajmy, że ci wierzę. Przynajmniej na razie. – Mark zaczął budzić Daetha, a gdy potężny wojownik otworzył oczy, mężczyzna zaczął potrząsać elfką. Dopiero silniejsze wstrząsy spowodowały, że długoucha obudziła się.
 
	Po krótkiej chwili czwórka towarzyszy wskoczyła na wierzchowce, po czym wrócili na trakt, by kontynuować podróż do Char.
  
	Do bram miejskich dotarli późnym popołudniem. Od razu po przekroczeniu murów skierowali swoje wierzchowce ku widocznemu w oddali szyldzie zajazdu, by zatrzymać się tam na noc. Gdy tylko znaleźli się w pobliżu bramy, podbiegł do nich chłopiec stajenny, proponując odprowadzenie koni do stajni. Towarzysze przystali na to z ochotą.
 
	W momencie, gdy upewnili się, że ich wierzchowce są już we wnętrzu stajni, skierowali swoje kroki do zajazdu. Ynne od razu podeszła do szynkarza, wynajmując cztery pokoje na jedną noc. Kilka miedziaków wylądowało na drewnianym blacie z charakterystycznym stukotem. Szynkarz zagarnął je szybko jednym sprawnym ruchem ręki, po czym dał wojownikom znak, by ci podążyli za nim.
 
	Towarzysze otrzymali cztery pokoje na pierwszym piętrze, jeden naprzeciwko drugiego. Gdy tylko rozlokowali w nich swój ekwipunek, spotkali się przed zajazdem.
 
	Elfka popatrzyła pytająco na wojowników.
 
	- Mam nadzieję, że nie planujecie po raz kolejny nocy w areszcie, jak ostatnim razem w Ernd?
 
	- Jesteśmy w Wetonii, nie zaś w Palatys, a wszyscy doskonale wiemy, jak przeczuleni są tamtejsi strażnicy. – Odpowiedział Mark. Ostatnie słowa mówił już szeptem.
 
	- Ale to nadal strażnicy, a ja nie chcę po raz kolejny szukać was po nocy w kolejnych aresztach. Obiecajcie mi, że będziecie przykładnymi podróżnymi!
 
	W powietrzu rozległ się cichy pomruk, który miał być czymś na miarę „tak jest”. Ynne pokiwała głową w geście bezradności, po czym machnęła ręką na towarzyszących jej mężczyzn. Daeth ochoczo uderzył Meskara w ramię, by ten szedł z nimi. Mag skrzywił się pod siłą uderzenia. Elfka zaczęła zastanawiać się, czy był to dobry pomysł.
 
	Gdy trójka mężczyzn znalazła się w znacznej odległości od Ynne, Meskar zapytał wojowników o wydarzenia w Ernd.
 
	- Ynne ma do nas żal o tamten pobyt. Byliśmy tam dobry rok temu, gdy postanowiliśmy wybrać się do miejscowej gospody. Pech chciał, że spotkaliśmy bandę pijanych krasnoludów…
 
	- Pokurcze, które tylko potrafią uderzać swoimi siekierkami po kostkach. – Zarechotał Mark. Daeth niezrażony kontynuował:
 
	- … którym niezbyt spodobali się ludzie przybyli w ich gospodzie. No i trochę poobijaliśmy się nawzajem, jako że my też byliśmy już dość mocno pijani. I zapuszkowali nas wszystkich w areszcie.
 
	- Jednak mina Ynne, gdy wpadła do strażnicy, była tego warta! – Obaj wojownicy ryknęli śmiechem na samo wspomnienie miny ich elfiej towarzyszki.
 
	- Ale ile potem wysłuchaliśmy, tego nie da się określić słowami. A teraz wchodzimy do środka. – Mark machnął ręką w kierunku jednej z gospód.
 
	Meskar szybko ocenił ją wzrokiem. Budynek znajdował się na obrzeżach placu handlowego. Niewielka, drewniana bramka z trudem trzymała się na przeżartych rdzą zawiasach. Drzwi wejściowe były łatane w kilku miejscach za pomocą żelaznych sztab, co wydawało się dziwne, biorąc pod uwagę ich masywność. Magowi trudno było wyobrazić sobie, jakiej siły trzeba było do złamania drewna grubego na pół łokcia.
 
	Gdy mężczyźni weszli do środka, oczom Meskara ukazało się niewielkie pomieszczenie. Krzesła poustawiane były w sporym nieładzie przy nielicznych, okrągłych stołach. Karczmarzowi nie można było zarzucić nic ponad to – całość wręcz oślepiała swoją czystością, co sprawiało miłe dla oka wrażenie. Zza lady od razu wyszedł tęgi mężczyzna pod pięćdziesiątkę. Siwizna znaczyła jego włosy. W karczmie nie było nikogo prócz niego.
 
	- Co podać, zacni klienci? 
 
	- Trzy największe kufle piwa jakie znajdziesz! – Ryknął wesoło Mark. Zapowiadało się, że na jednej kolejce się nie skończy…
   
	Na stole przed trzema mężczyznami zdążyła uzbierać się już cała bateria drewnianych kufli. Meskar starał się zachować jasność umysłu, jednak poddał się po trzecim złocistym trunku. Musiał działać podstępem, by zaprowadzić wojowników do Unaer, swojej rozmówczyni z lasu. Z trudem udało mu się opanować emocje przed Markiem, gdy okazało się, że ten słyszał rozmowę. Daeth z trudem wstał z krzesła.
 
	- Chyba… chyba dość na dzi… dzisiaj. Ynne i tak nas… zabije…
 
	Mark i Meskar chwiejnie podnieśli się z krzeseł, w aplauzie okrzyków stałych bywalców karczmy, którym zaimponowały nad wyraz mocne głowy przybyszy.
 
	Gdy mężczyznom udało się wyjść z gospody, wszyscy trzej podtrzymywali się na ramionach. Mark czknął.
 
	- Ktoś… pamięta… gdzie się… zatrzymaliśmy?
 
	- Chyba… w za…jeździe… ale nie jestem pe… pewny… - odpowiedział Daeth. Słowom towarzyszył wybuch śmiechu towarzyszy. Z trudem udało im skierować się w najbliższą uliczkę. Mark odbił się od kamiennej ściany jednego z domów, po czym trójka mężczyzn chwiejnym krokiem skierowała się ku przeciwległej ścianie. Nim zdołali przejść połowę długości uliczki, drogę zastąpiły im zakapturzone postacie.
 
	- No i kurwa… nawet nie wiem… gdzie mam rękojeść miecza… - Mark przybrał zbolały wyraz twarzy.
 
	- Po co ci… miecz? Nie trafiłbyś nim… nawet we wrota… stodoły. – Zaśmiał się Daeth.
 
	Jedna z zakapturzonych postaci wystąpiła naprzód.
 
	- Meskarze! Gdy mówiłam o tym, byś przyprowadził ich przed moje oblicze, nie miałam na myśli kompletnie pijanych bel! Sam zaś jesteś w nie lepszym stanie! Potrafisz się wytłumaczyć?! – Ostry, kobiecy głos przeciął ciszę.
 
	- A co było… zrobić? – Wybełkotał mag.
 
	Kobieta westchnęła. 
 
	- Nie dam rady z wami teraz rozmawiać. Zaprowadźcie ich do zajazdu, gdzie się zatrzymali. Do rana powinniście dojść do siebie. – Kilka z towarzyszących jej postaci podeszło do trójki pijanych mężczyzn, po czym delikatnie, lecz stanowczo chwycili ich wpół, by zaprowadzić do zajazdu.
   
	Mark zaczął powoli otwierać oczy, jednak tępy, pulsujący ból głowy natychmiast go do tego zniechęcił. Nie bez znaczenia była także wściekła twarz elfki, którą widział przez ułamek sekundy. Jej usta wykrzywiły się w nienaturalnym, złośliwym uśmiechu, gdy tylko zobaczyła towarzysza wracającego do świata żywych, oczy zaś pałały czystą, nieskazitelną chęcią mordu.
 
	- Doprawdy, gdy miałam na myśli, byście nie pakowali się w jakiekolwiek kłopoty, nie miałam na myśli urżnięcia się jak świnia! Na dodatek wracacie w środku nocy, pod eskortą jakichś zakapturzonych mężczyzn, bo sami nie byliście w stanie dowlec się aż tutaj. Czy ktoś może mi to wyjaśnić?! – Wojownicy po raz pierwszy usłyszeli wściekłą Ynne.
Nawet podczas wydarzeń w Ernd nie zachowywała się tak, jak teraz.
 
	Leżący gdzieś obok Daeth wychrypiał prośbę o wodę. 
 
	- Stoi obok ciebie, o ile jesteś w stanie otworzyć oczy! – Warknęła elfka. Mark złapał się za głowę, która eksplodowała kolejną falą bólu.
 
	- Ciszej… Błagam, ciszej… Łeb mi pęka…
 
	Ynne prychnęła.
 
	- Nie dziwota, biorąc pod uwagę, ile wczoraj wypiliście. Jeśli pomyślę, jak słabe piwo podają we wszystkich gospodach w Char, było tego spokojnie więcej niż dziesięć kufli na głowę, prawda?! Wiedziałam, że nie warto było wam zaufać i puścić samych!
 
	Meskar skulił się z bólu, który powodował kobiecy krzyk. Jego czaszka sprawiała wrażenie, jakby chciała pęknąć od środka. Widząc to, Ynne wyszła z pokoju i trzasnęła drzwiami. Trzech mężczyzn jednocześnie odetchnęło z ulgą. Z ich gardeł wydobyło się tylko:
 
	- O kurwa…
   
	Wzburzona Ynne szybko zeszła na dół. Drewniane schody niebezpiecznie skrzypiały pod naciskiem jej stóp. Unaer siedziała już na dole, sącząc herbatę. Towarzyszący jej mężczyźni zniknęli. 
 
	Sama Unaer była zjawiskowo piękną kobietą, o długich, ciemnych włosach, opadających wzdłuż ciemnego płaszcza. W opinii elfki nosiła zbyt wyzywający makijaż, skoncentrowany szczególnie w okolicach oczu. Mimo wszystko jej wzrok nie wzbudzał zaufania – jej spojrzenie było zimne, mimo iż kobieta starała się wyglądać na szczerze zatroskaną losem trójki mężczyzn.
 
	- Właśnie doświadczają owoców swojej wczorajszej zabawy. I jak zwykle w takich wypadkach bywa, to ja będę musiała doprowadzić ich do stanu używalności. – Elfka westchnęła, wciąż mając w pamięci podawanie eliksirów zmniejszających ból głowy. Zazwyczaj wojownicy nie byli temu chętni, gdyż same płyny posiadały wyjątkowo obrzydliwy smak.
 
	- Następnym razem nie puszczaj ich samych. Miast tutaj, kierowali się w stronę jednej z najgorszych dzielnic w całym Char. W nocy szczególnie łatwo wzbogacić się o nóż wbity w plecy. 
 
	- Dlatego jestem ci wdzięczna za ich odprowadzenie, jednak ciekawi mnie, co kierowało tobą w takim przypływie dobroduszności? I skąd wiedziałaś, gdzie się zatrzymaliśmy?
 
	Unaer odłożyła drewniany kubek na stół.
 
	- Nie będę ukrywać, że obserwujemy was odkąd przybyliście do Char. Jesteście poszukiwaczami przygód, czyli mówiąc krótko najemnikami. My zaś będziemy potrzebować waszej pomocy w pewnej delikatnej sprawie.
 
	Ynne zmrużyła oczy w przypływie podejrzliwości. Nie podobał się jej fakt, że byli obserwowani. 
 
	- Co to za sprawa? I dlaczego potrzebujecie nas, a nie kogoś ze swoich szeregów?
 
	- Są pewne powody, których nie musicie znać. Potrzebujemy pewnej cennej błyskotki. Wystarczy, że nam ją przyniesiecie.
 
	Elfka machnęła ręką, by Unaer zatrzymała się.
 
	- Moment! Chcecie, byśmy przynieśli jakąś błyskotkę? Chcę wiedzieć, jak to cudo może wyglądać i gdzie można je znaleźć. Chcę znać też wysokość zapłaty.
 
	- Tak, widać że z was profesjonaliści – Unaer roześmiała się. – Chodzi mi o niewielki, czarny amulet, wielkości monety. Znajdziecie go po drugiej stronie gór. Zaznaczę wam to miejsce na mapie.
 
	Ynne podała kobiecie niewielki skrawek papieru, na którym naszkicowana była mapa całego znanego Svartahelmu. Ta szybko zaznaczyła gęsim piórem zamoczonym w niewielkiej buteleczce atramentu, który wyciągnęła z kieszeni, jeden punkt na północy. Elfka wzięła mapę do ręki, po czym popatrzyła na zaznaczenie na papierze. Jej oczy zrobiły się szerokie ze zdziwienia, gdy zobaczyła iż punkt leży w Północnych Marchiach.
 
	- To chyba pomyłka! Jakim cudem mamy dostać się na tereny opanowane przez orcze klany?! Nie wspominam już o przedarciu się przez góry! 
 
	- Miejsce, o którym mowa, od dawna omijane jest przez orków, nie wiemy dlaczego. Zaś jeśli chodzi o góry, o tej porze roku przeprawa nie powinna sprawić wam żadnych problemów. Jako zapłatę za przyniesienie mi proponuję pięć tysięcy sztuk złota na głowę. 
 
	Ynne nie mogła uwierzyć. Piętnaście tysięcy sztuk złota było ogromną fortuną. Średnia stawka za zabicie smoka wynosiła cztery tysiące sztuk złota, tu zaś zadaniem było tylko przyniesienie amuletu. Elfka wyczuła, że coś jest nie tak.
 
	- Kto oferuje górę pieniędzy za zwykłą wyprawę po jakąś błyskotkę? Jest coś, o czym mi nie mówisz.
 
	- Możecie wziąć zlecenie, lub nie. Na pewno znajdę gdzieś innych poszukiwaczy, którzy chętnie przyjmą taką zapłatę.
 
	Elfka wstała od stołu. Cała oferta była zbyt podejrzana, by brać w niej udział.
 
	- Mimo wszystko podziękuję, zarówno za pomoc moim towarzyszom, jak i ofertę. 
 
	- Nie ma za co dziękować. – We wzroku Unaer pojawiła się źle ukrywana nienawiść. Nie była ona osobą, która przywykła do tego, że ktoś śmie jej odmawiać.
 
	Gdy Ynne wchodziła po schodach na górę, przeczucie kazało jej się odwrócić. Zdążyła instynktownie uchylić się przed nadlatującym nożem, stal zaś wbiła się w drewniany filar. Elfka szybko pobiegła w górę schodów, do swojego pokoju, gdzie trzymała broń. 
 
	Kiedy elfka znajdowała się na korytarzu, zaczęła gorączkowo szukać klucza do drzwi w swoich kieszeniach. Po chwili udało jej się go znaleźć, jednak ze zdenerwowania nie udało jej się trafić w zamek. Kobieta zaczęła gorączkowo myśleć nad możliwością uniku w wąskim korytarzu, gdy jedne ze drzwi obok zostały wyrwane z zawiasów z ogromną siłą. Mark objął Ynne za brzuch, przylegając do niej ciałem, sam zaś zasłonił się masywną, prostokątną tarczą, którą wziął nie wiadomo skąd. Kolejny rzucony sztylet złamał się pod siłą uderzenia w litą stal. Za Unaer pojawiło się kilku jej towarzyszy. Nie czekając na jakiekolwiek rozkazy, rzucili się z bronią w rękach do ataku. Nim jednak udało im się dobiec do wojownika, który cały czas skryty był za tarczą, z pokoju z wyrwanymi drzwiami wyszedł Daeth, przebijając swoim mieczem jednego z biegnących mężczyzn. Ten osunął się na podłogę, obficie krwawiąc. Kolejni napastnicy nie mogli wymierzyć wojownikowi żadnego z ciosu, gdyż korytarz był wyjątkowo wąski, co pozwalało tylko na sztychy mieczem, nie było mowy o szerokich cięciach. 


 	Jednemu z zakapturzonych wojowników udało podbiec się do Marka, jednak mężczyzna przygniótł go z ogromną siłą tarczą do ściany. Kości czaszki napastnika zostały zgruchotane. Unaer widząc przewagę wroga, szybko zniknęła na schodach prowadzących w dół. Daeth spróbował rzucić się w pogoń, jednak pozostali przy życiu towarzysze ciemnowłosej kobiety skutecznie mu to uniemożliwiali. Wojownik próbował szybko oczyścić sobie drogę, jednak gdy padł ostatni z wrogów, wiedział już, że pościg nie miał sensu. Mark widząc, że jego towarzyszce nic nie grozi, wypuścił elfkę z objęć. Ta zaś popatrzyła zdziwiona na towarzyszy:


	- Jakieś pół godziny temu byliście umierający!  


	- Kiedyś wygrzebaliśmy z twojej sakwy kilka buteleczek tego zielonego obrzydlistwa, którym zazwyczaj leczymy kaca. Jak widać, zapobiegliwość się przydała. A teraz pora porozmawiać z naszym młodym przyjacielem.


	Meskar nie czekał jednak na rozwój sytuacji. Szeroko otwarte okno wskazywało na drogę ucieczki maga.


	- Musimy szybko opuścić Char, bo chyba narobiliśmy sobie sporą ilość wrogów…


 


 


	Mark w skupieniu patrzył na mapę, której Unaer nie zdołała odebrać elfce. Ciemny krzyżyk jasno wskazywał miejsce położenia amuletu, jeśli nie był fałszywy. Piętnaście tysięcy sztuk złota jasno wskazywało, że błyskotka była nader cenna, lub niebezpieczna. Nie sposób było to jednak sprawdzić bez podróży aż do Północnych Marchii. Gdy wojownik podniósł wzrok nad mapy, powiedział tylko:


	- Wyjeżdżamy jeszcze dziś na północ. Chcę sprawdzić tę tajemniczą błyskotkę, i nie powstrzyma mnie przed tym chmara zabójców od siedmiu boleści.

