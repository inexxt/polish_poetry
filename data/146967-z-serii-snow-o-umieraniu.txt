

nigdy nie widziałam własnej śmierci. raz jeden 
zdarzyło mi się zobaczyć to co działo się później – 
jakby sam akt zejścia nie był najważniejszy. 
kolejka w krematorium ciągnęła się w nieskończoność. 
zamiast drewnianych kulek różańca – papierowy 
numerek  pomiędzy wskazującym a serdecznym palcem. 
ktoś przede mną palił się w parze 
z małżonką – pan namawiał panią by się położyła: 
Krysiu, no proszę cię, ty zawsze taka nieposłuszna! 
włosy pani zajmowały się jeden po drugim małymi, 
drgającymi płomykami jakby ogień oznajmiał: oto moja 
przystawka, jem właśnie paluszki. 
 
po przebudzeniu z ulgą powitałam zapach płynu 
do płukania tkanin i pocieszyłam się prędko: 
to nie tak będzie. pewnego dnia ktoś zagra 
na mnie jak na altówce. skalpelem – smyczkiem uwolni 
od jelit i pozostawi pustą jak rezonansowe pudło.

