

Rzeczywistość wykrzywi drogę gdy Księżyc pęknie ze śmiechu. 
Ależ nie. Księżyc? On się nigdy nie śmieje. Jest tysiąc miejsc, tysiąc marzeń. 
Chcę zunifikować to w jedną całość. Napełnię wiadro łzami i wyleję do rzeki. 
Nawet ich nie rozpoznam gdy zmieszają się z morską wodą u wybrzeży Francji gdzie 
będę wypoczywał na jednej z plaż. Będę się rozkoszował nadzwyczaj dobrym 
drinkiem, degustował tłumem brązowych ludzików i groził moimi piąstkami gdy 
kolejny prom kosmiczny przesłoni Słońce i mój brzuch ostygnie. Jestem na plaży. 
Naiwne dzieci bawią i śmieją się. W dłoniach trzymają kolorowe wiaderka 
wypełnione złocistym piaskiem - głupcy. W przyszłości piasek zastąpi słona 
ciecz. Okulary słoneczne niczym płachta czarnego jedwabiu nałożonego na 
telewizor zniekształcają obraz. Dlaczego oni poruszają się tak wolno? Złośliwie 
patrzą w moją stronę. Ich sylwetki wyglądają niczym obrazki początkującego 
malarza. Czy wszyscy razem są więcej warci niż ja? A może sam nie jestem równy 
żadnemu z nich? Jacyż oni wydają się życzliwi. Mam już dość tego brązowego 
mięsa. Może naukowcy zapakują mnie w rakietę i wyślą na orbitę, może też komuś 
zasłonię Słońce. Jestem na orbicie. Patrzę na Ziemię z boku. Słoneczny wiatr 
rozwiewa wszelkie wątpliwości - ależ jestem malutki. Wszyscy uczestniczymy w 
procederze kradzieży energii Słońca. Jesteśmy złodziejami i to na kosmiczną 
skalę. Ale tylko ja jestem w szalupie która opuściła Ziemię - może to mnie 
rozgrzeszy? Przed kim, przed czym? Księżyc jest moim spowiednikiem lecz on nie 
daje rozgrzeszenia - sam jest bękartem. Ludzie zaszyci w lasach, zanurzeni w 
piaskach pustyni i schowani w miastach są niewidoczni z góry. Obserwują wszystko 
z ukrycia otuleni warstwą chmur. Ja i moja łódka - kontra oni. Mogę splunąć w 
ich stronę. Moja wydzielina będzie szyderczo okrążać glob. Grudka lodu - tyle 
zostało po człowieku w kosmosie.

