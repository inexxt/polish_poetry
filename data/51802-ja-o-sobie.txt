

Jestem wygnańcem na 
planecie Floryifauny. Zagubionym kłosem wśród traw. Ale błędem byłoby sądzić, że 
miotam się w oparach mojej młodości. Wykorzystuję swoje jestestwo, by jak 
najpełniej nacieszyć się poznaniem ziemskich obyczajów. Zesłano mnie tu 
dwadzieścia cztery lata temu w miesiącu zimowym – lutym. W wyniku błędu czy też 
może boskiego wyrachowania zostałem obarczony śmiertelnością. Skąd o tym wiem? 
Teraz, gdy dopiero stoję u zarania mej podróży, która w założeniu ma trwać eony. 
Pępowina. Tak. Ta pępowina, która łączyła mnie z brzuchem matki. Ta pępowina, 
której korzeń tkwi w wartkim strumieniu czasu. Złożyłem petycję do gwiazd 
prosząc o życie wieczne. Lecz nim zostanie rozpatrzona ja umrę. Nie ma na to 
sposobu. Szyderczy chichot czarnych dziur będzie ciągle obecny w przestrzeni, 
czasie, lecz ja usłyszę zaledwie ułamek nuty z tej symfonii. Pierwszą dekadę 
życia straciłem na oswajanie się ze swoją śmiertelnością. Już słyszę głosy 
sprzeciwu. Jak to? Jeszcze małe dziecko a już podejmowało problemy egzystencji? 
Już spieszę z wyjaśnieniem. Nie różniłem się od moich rówieśników. Piłka nożna i 
zabawy w piaskownicy były dla mnie całym światem. Rozważania o naturze życia 
wiecznego nie dotyczyły mnie ani tysiąca innych dzieci. Byliśmy szczęśliwi w 
swej niewiedzy. Ale moje ciało aż kipiało od zmian. Błąd śmiertelności musiał 
zostać zrównoważony. Pępowina domagała się ofiary. Jej miniaturowe macki zrosły 
się z ciałem. I tak już będzie - powoli spije soki życia niczym bardzo cierpliwe 
pijawki. Skoro już popadłem w niełaskę natury to co dalej? Przez kolejne 
dziesiątki lat będę widzem wielkiego widowiska w teatrze im. Jej Cichości 
Śmierci. Niech no znajdę bilet. A jest. Tytuł tej groteski brzmi „Do końca życia 
czekasz na jej pocałunek”.


W rytm cyrkowej muzyki i 
z balonikiem w ręku wkroczyłem w -naste lata mojego życia. Obserwacje ziemskich 
zachowań, które tak skwapliwie notowałem w mózgu, przybrały na sile. Zacząłem 
odkrywać, ku swojemu zdumieniu, że pomyłka z niezrealizowanym życiem wiecznym 
nie była jedyną. W moim ego zagnieździło się parę pomniejszych błędów. 
Niedociągnięcia te utrudniały a wręcz uniemożliwiały kontakt z moimi 
pobratymcami. Tak dobrze rozumieli się w swoich gronie, jak dzieci jednej matki, 
ja jednak nie potrafiłem być w polu tego zrozumienia. Nawiedzony wizją młodości 
wierzyłem, że mam jeszcze dość czasu by to wszystko zmienić. Naprawić te 
niepożądane z punktu widzenia ziemian zmiany i przeprogramować swój organizm na 
modłę naturalnej ewolucji.


Rok dwudziesty zastał mnie w warsztacie, który zbudowałem z 
cegieł domniemania a przykryłem dachem własnej ciekawości i w którym, jak się 
miało okazać, spędzałem coraz więcej czasu. Teraz wskazówki zegara wskazują 
północ mego życia. I naprawdę chciałbym żeby to była przenośnia literacka. Stoją 
naprężone na baczność. Co się stanie jak przesuną się na rok dwudziesty piąty? 
Czy zegarowy mechanizm, ulubiony symbol precyzji i kunsztu rozleci się tak po 
prostu? Tik tak bum trach.

