

Słowa


 


Nie potrafię czerpać ze źródła 


przejrzystych, cichych strumieni. 


Zbierać w dzbany słodkich kropli,


którym bliżej do rosy, niż łez. 


 


Moje słowa budzą się w kolorze krwi, 


w ciepłym jeziorze, rozlanym nagle 


pod paznokciem, który bezwiednie 


przeciął schowaną w dłoni linię życia. 


 


Jak Feniks, podnoszą się z szarego popiołu, 


szczątków doczesnych ćmy - samobójczyni,


do której skrzydeł przylgnęły, nie bacząc 


na mający się dokonać akt samospalenia. 


 


Nie są stadem potulnych baranków, 


skaczących wesoło pod okiem bezsenności 


ani łodzią na oceanie dobrych snów. 


Ich domem nie jest kraina łagodności. 


 


Nie lubią drzwi otwartych na oścież. 


Wdzierają się przez szpary niepokoju, 


nieszczelne okna skołatanych nerwów 


i przerwy w nudnym życiorysie. 

