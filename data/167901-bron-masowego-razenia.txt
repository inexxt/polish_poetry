
        WC kaczka zabija nie tylko bakterie czy zatapia
żółte łodzie podwodne gdy zanurzam się w wannie
pełnej rekinów. Tylko neonki jak świece nastrajają
mniej desperacko. Meduzy usnęły już we włosach
a rak wżarł się w skórę pomarszczoną jak gąbka
Odebrałem słuchawkę z dźwiękoszczelnej kabiny
przykładając ucho do głuchego telefonu z wiarą
że jak w mieszkaniu po ślimaku kogoś usłyszę
a to nikt inny jak ja - z monotonnym tętnem
Zmywam się w kałuży soku pomidorowego
spływając między fugami spod tarczy zegarka
przewieszonego przez nadgarstek jak płaszczka
do szpary w drzwiach które i tak się nie otworzą
    