

I co ja tej nocy robię


Sama już nie wiem z tęsknoty


Siedzę pod Wielkim Wozem


I świeci mi Księżyc - idiota


Szczerzy się w rogaliku


Jakby płacz się go nie imał


Jakby nie słyszał krzyku


Co głupio powtarza "Wytrzymaj!"


Tysięczna gwiazda się pali


I po co jej te męczarnie


Świata i tak nie podpali


Bez sensu świeci dziś dla mnie


Tęsknię i martwię się - głupia


Przecież nic się nie dzieje


Przecież nie mnie ktoś opuścił


Nie mnie ktoś zabrał nadzieję


To nie mnie jest źle, Boże 


Więc czemu nic mnie nie cieszy


Pod lub na Wielkim Wozie


I księżyc - idiota mi świeci.,..

