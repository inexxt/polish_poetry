

czyli smutek jest jak wielka chochla. 

myślę o sobie jak o nieobecnym: kto widział 
żeby płakać już przed śniadaniem albo zaraz po nim? 
wytłumacz mi – nie przyczynę (bo ta nawet dla mnie 
nie jest pewna), lecz budowę nastroju, 
który jak niedokończony dom, gotowy jest 
w każdej chwili się rozlecieć. 

kiedy mój dwuspadowy i symetryczny 
dach o połaci 6 m²  odpada jak podróbka 
klocka lego, i kiedy w  garnku ze ścian jestem już tylko 
tym, czym jestem - kawałkiem  tonącego w rozpaczy 
mięsa, chowam się w śmiesznie wątłej konstrukcji 
piętrowego, zadaszonego (o ironio) łóżka. 

z pluszową małpą pod głową próbuję bronić się
snem. chochla nie sięga dna,
więc to najwłaściwsza strategia.

