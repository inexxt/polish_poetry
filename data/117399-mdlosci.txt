
        mgła oblepia jak poranne mdłości 
ciało niepewnością może tym razem nie
wpadłam w kołowrót zadręczenia
może ta kapusta z czekoladą to niedobór 
żelaza i magnezu tak dwa w jednym
nie zrobię testu ani ojcostwa 
nie muszę ustalać numeru telefonu
zaufania do pigułek nie podważy nawet 
to że koleżanka ma pięknego synka poczętego
na tych cudownych tabletkach
nie muszę myśleć o tym co powiem
rodzicom ani wyprowadzać się 
z domu nikt mnie nie wyrzuci tylko niepewność
targa jeśli jednak to już za późno
na postinor za wcześnie
na macierzyństwo
    