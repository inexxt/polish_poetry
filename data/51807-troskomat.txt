

Idę w podskokach na uczelnię. Ludzie patrzą na mnie jak na 
wariata. Dzień dobry pani krzyczę do nieznajomej kobiety. Krople deszczu wirują 
w powietrzu, odbijając się od asfaltu, a w każdej z nich tęcza - tylko na mój 
użytek. Wokół słyszę śmiechy i widzę radość. Może to z mojego powodu? Czyżbym 
był klownem na arenie życia. W górze lata samolot - prawdziwy dwupłatowiec. 
Lotnik przywdziany w skórzaną pilotkę, śmieje się, wywija cudaczne figury białym 
szalem i macha do wszystkich ludzi - tutaj na dole. Mą uwagę zwrócił automat, 
którego wczoraj nie widziałem. Podszedłem bliżej i przeczytałem napis, 
umieszczony koło otworu przypominającego znaną nam wnękę na listy w doskonale 
czerwonej skrzynce, "Tu wrzuć swoje troski". Gdybym miał takowe przy sobie, to 
bym wrzucił - a tak odszedłem ze smutkiem. Po chwili minąłem dość interesująca 
dwójkę rozmówców. Pierwszy z nich (wyglądem przypominał cyrkowca a nogi miał tak 
cienkie, że można było odnieść wrażenie iż stoi na szczudłach) deklarował 
drugiemu swoją dozgonną przyjaźń i zrozumienie. Lecz tamten tylko machnął ręką i 
odszedł, mrucząc pod nosem, że spieszy się do Troskomatu. Najpierw usłyszałem, a 
następnie zobaczyłem znajomego flecistę - skinął na mnie przyjaźnie nie 
przerywając gry. Lewą nogą wskazał na leżący przy nim przedmiot. Przyjazny gest 
głową zachęcił mnie by go podnieść. Owa własność muzyka okazała się pudełkiem 
koloru czarnego. Złotymi literami był wykaligrafowany napis: Zanim przeczytasz 
otwórz pudełko. Trochę zdziwiony i zmieszany tym, że dałem się tak łatwo 
podpuścić przekręciłem zamknięcie i uniosłem małą pokrywkę do góry. Przywitał 
mnie kolejny napis, tym razem czarne litery na białym tle, głoszący: Gdybyś miał 
jakieś troski, których się jeszcze nie pozbyłeś, to proszę byś je tu włożył, 
kocham grać na flecie i żeby móc to robić dalej, chcę być pogrążony w smutku - 
albowiem muzyka płynie z serca, a ono wtedy wydaje najwspanialsze dźwięki, gdy 
jest stroskane. Na pytające spojrzenie grajka pokręciłem przecząco głową i 
poszedłem dalej. Owce w centrum miasta! Trudno było powstrzymać uśmiech na ten 
wspaniały widok. Zauważyłem też dwa psy, które pomagały ludziom w pilnowaniu 
liczącego około trzydziestu sztuk stada. Zagadnąłem pasterza, który pogwizdywał 
z cicha, o wyjaśnienie zaistniałej sytuacji. Nie wiesz młodzieńcze jakoby w 
izbie wełny odbywał się owczy konwent. Przybywają one ze wszystkich stron 
Europy, by radzić nad zaprzestaniem - krzywdzącej ich zdaniem - hodowli i aby 
znaleźć zastępczy surowiec na ubrania dla ludzi. Podziękowałem za wyjaśnienie. 
Gdy tylko dowiedziałem się, co jest powodem tego zamieszania, starałem się ukryć 
pod kurtką mój wełniany sweter. Lecz robiłem to tak nieudolnie, iż parę 
stojących obok owiec spojrzało w moim kierunku z najwyższą pogardą. Poczęły 
beczeć coraz głośniej i groźniej, ale słowa pasterza, iż dopiero idą na konwent, 
i nie zapadły jeszcze żadne decyzje, na tyle je uspokoiły, że mogłem bezpiecznie 
się oddalić, niestety odprowadzony zawistnymi spojrzeniami. Nie uszedłem paru 
kroków, a zza zakrętu wypadł na mnie, z dość duża szybkością, mały grubasek lat 
około czterdziestu. Zaśmiałem się w duchu na myśl, że za owym człowieczkiem 
biegnie żona z wałkiem w dłoni i różowych bamboszach, lecz nic takiego nie miało 
miejsca. Skupiłem więc swoją uwagę na mężczyźnie. Człowiek ten, raz po raz 
trwożliwie zerkał za siebie. Przypomniawszy sobie o mojej obecności wstydliwie 
wydukał - baardzdzo przeprapraszszam papana. Mój przyjacielski uśmiech nieco go 
ośmielił, dodał więc - jest pan piątą osobą, na którą dziś wpadłem. Moją uwagę 
przykuł czarny neseser kurczowo trzymany przez niefortunnego biegacza, trudno 
było nie dostrzec czterech liter, których obecność wyraźnie odznaczała się na 
spłowiałej skórze. Tworzyły on następujący skrót: IOMW. Spytałem niefortunnego 
biegacza przed kim tak ucieka. Mężczyzna uśmiechnął się i odparł. Nie, nie. To 
tylko takie wrażenie jakbym uciekał, po prostu zdążam do pracy. Ludzie, gdy 
widzą mnie biegnącego i trzymającego kurczowo teczkę, uważają iż jestem 
złodziejem, który stara się ukryć przed światem swój łup. Dwa razy zostałem 
zatrzymany przez policję, trzy starsze panie złorzeczyły mi, nie wspominając już 
o psach. No dobrze – odparłem - ale zauważyłem, że często się pan ogląda za 
siebie to może budzić podejrzenia. Nie sądzi pan? To obawa. Wie pan. Boję się, 
że pewnego dnia nikt nie będzie już na mnie zwracał uwagi - a ja tak bardzo nie 
lubię zmian. Czyli rozumiem, że to, iż ktoś krzyczy na pana czy też usiłuje 
zatrzymać jest najzwyklejszym w świecie wydarzeniem - udałem, że rozumiem o co 
chodzi. Tak. Uhhhmmmm, ależ ze mnie ordynus, zapomniałem się przedstawić. Niech 
więc pan pozwoli. Jestem Moniusz, a ściślej mówiąc Ignacy Moniusz z domu 
Chlebek. Uścisnąłem jego pulchną dłoń i odwzajemniłem się moim nazwiskiem. 
Widząc, iż czarny neseser wzbudził moje zainteresowanie Ignacy powiedział - 
widzę, że moja teczka wzbudza zainteresowanie. Już od wielu lat wiernie mi 
służy. Podejrzewam, iż uwagę przyciąga czteroliterowy skrót, który widnieje na 
niej już od czterech lat. Otóż jestem dyrektorem banku ‘Informacji ogólnej i 
myśli wszelakiej’, a w środku mam bardzo, ale to bardzo ważną zawartość. 
Rozbawiła mnie myśl, gdy oczami wyobraźni zobaczyłem "mojego" dyrektora - który 
raczej wygląda na kupidyna, niż na kogoś kto ma pełnię władzy - za biurkiem 
pełnym papierów, z cygarem w ręku, mówiącego głosem pełnym powagi - pani renatko 
trzy kawy poproszę. Mój nowy znajomy zerknął na zegarek i spojrzawszy na mnie z 
wyrzutem - jakbym był oskarżony o najgorszą zbrodnię powiedział - niestety muszę 
już iść, ale możemy rozmawiać w czasie przemierzania drogi do banku. W myślach 
przemknął mi nudny wykład (na który właśnie szedłem) i z młodzieńczą ciekawością 
zgodziłem się na propozycję. Gdy już szliśmy, a raczej poruszaliśmy się 
truchtem, powiedziałem, że znam dużo banków, ale o takim nie słyszałem. Masz 
zapewne na myśli banki obracające pieniędzmi - takie, które wywodzą się z Włoch? 
Przytaknąłem głową. Nasz bank nie obraca pieniędzmi, trudno powiedzieć żeby 
czymkolwiek "obracał", my po prostu gromadzimy informacje i myśli - a tych nikt 
nie chce wypłacać, pożyczać, przelewać czy inwestować. Raz zdeponowana 
informacja nie jest już więcej ruszana. Widzisz te niebieskie drzwi o tam koło 
kwiaciarni? - to wejście do mojego banku. Wkroczyliśmy do środka. Nim zdążyłem 
cokolwiek powiedzieć, dyrektor z dumą wpakował się na krzesło stojące przy 
najbrzydszym stole, w najgorszym miejscu na sali, a mnie podsunął strasznie 
zabrudzony posadź-tyłek. Z niechęcią usiadłem. Wiem, wiem - jesteś rozczarowany. 
Przecież nie tak powinien urzędować dyrektor, ale nasz bank jest nietypowy 
również pod tym względem. Gdy cztery lata temu przydzielono mi tą placówkę 
postanowiłem wprowadzić dość znaczną zmianę - "biurową rewoltę", jak to 
złośliwie określają moi podwładni. Opierając się na wieloletnich obserwacjach i 
doświadczeniu zdobytym w poprzednich miejscach pracy, wprowadziłem dość 
innowacyjną zmianę, polegającą na tym, że im kto ma wyższe stanowisko służbowe 
tym uboższe miejsce pracy jest do jego dyspozycji. Postępowanie takie, wykluło 
się z moich spostrzeżeń, polegających na tym, że im kto zajmował niższe 
stanowisko w hierarchii firmy, tym większe miał wymagania. Przywróciłem więc 
równowagę rozdając biura w odwrotnej kolejności, niż by to wynikało z 
piastowanego stanowiska. Tym, sposobem udało się uzyskać większą wydajność 
pracy. Ależ przecież jest pan dyrektorem - prawie wykrzyknąłem, charakter pana 
pracy różni się od czynności wykonywanych przez innych pracowników. Pańskie 
biuro musi posiadać prestiż, przecież przyjmuje pan nietuzinkowych interesantów. 
Powinno też być wyposażone w urządzenia - potrzebne na pana stanowisku. Otóż 
wcale tak nie jest – powiedział Ignacy wygodniej sadowiąc się na krześle. Jako 
dyrektor wykonuję pracę prostego urzędnika, aby w pełni wykorzystać moje 
doświadczenie i nie dopuścić do powstawania uchybień na partykularnym poziomie - 
gdzie ich występowanie może pociągnąć za sobą straszliwe konsekwencje. Natomiast 
im na wyższe piętro wędruje dokument, tym każdy błąd jest coraz mniej szkodliwy 
w skutkach - by na ostatnim piętrze, gdzie urzęduje dyrektor - czyli ja, chociaż 
siedzę na parterze - nie być narażonym, na przykre skutki niedopatrzeń. Nagle 
Ignacy drgnął, na jego czoło wskoczyły kropelki potu, a twarz przybrała odcień 
purpury. Powiedział do mnie błagalnym głosem - niech pan już idzie, proszę już 
iść. Po czym zaczął grzebać w papierach nie zawracając na mnie uwagi. Całkowicie 
zdziwiony jego zachowaniem wstałem i skierowałem się ku wyjściu. Zdążyłem 
jeszcze zauważyć, że od strony windy szedł mężczyzna w szykownym garniturze, 
gustownych okularach i czarnych butach - wszystko to świadczyło o jego wysokim 
statusie. Nim opuściłem bank usłyszałem następujące zdanie - już jestem tutaj 
dyrektorem od dwóch lat, a pan nigdy jeszcze nie dostarczył wyników pracy na 
czas. Być może wydawało mi się, ale nie był to głos pana Ignacego.



