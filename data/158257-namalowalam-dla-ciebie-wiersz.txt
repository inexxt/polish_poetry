

ten wiersz jest biały to znaczy 
że zawiera w sobie wszystko
tylko że jeszcze tego nie widać
przed deszczem chowam go pod koszulą
którą rozwiewa noc na strychu
i kapie złoto z ikon na drewnianą podłogę
ten wiersz jest mostem to znaczy
że deszcz nie zacznie go na nowo
zostawi tylko ślady na ołówku
i kartki staną się miękkie jak 
skóra którą trzeba wygładzać
rzęsami i koniuszkiem palca
ten wiersz świeci to znaczy
że za parę lat zobaczą go w innej galaktyce
jeśli tam są są tam specjalnie po to
żeby otworzyć oczy i pomyśleć
wiersze są jak supernowe
a potem zmywa je deszcz

