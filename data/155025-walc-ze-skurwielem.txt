



Karolina, to miasto jest pełne nieudanych spotkań

 




na które uciekacie od matek, tak jak one uciekały

 




dusznymi autobusami z czystego mieszkania.

 




 

 




Zostaw przyszłość za sobą, wszystkich grzecznych

 




chłopców połóż spać obok matek, dziewczyn i żon;

 




oszukaj ostatni raz całując na do widzenia.

 




 

 




Moja ręka na powitanie rozgrzeszy cię ze świętego

 




spokoju pustych godzin odmierzanych linijką i tej

 




pewności o którą wcale żadnej z was nie chodzi.

 




 

 




A kiedy zapytasz, co ja w tobie widziałem, pocałuję 

 




jeszcze raz twoje oczy, ramiona, twoje łydki i każdą

 




tajemnicę od szyi aż do kolan.

 










 



