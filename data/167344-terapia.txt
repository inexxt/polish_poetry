

chory psychicznie leżę w szpitalu
takim dla czubków choć nie do końca
wszyscy dokoła odmawiają leczenia
zadowoleni ze swojego stanu  

gdzieś pośrodku szczęścia choroby
i błogosławionej nieświadomości zdrowia
przebywam ja

łykając pigułki czasu
popijając je szklanką tęsknoty
marzę o zapomnieniu

na marne oczekuję normalności
odepchnięto mnie przytuleniem
opluto pocałunkiem
przeklęto uśmiechem
i zapytano: 
           może tak zostać?

okruchy wspomnień w łóżku pamięci
utrudniają nadejście oczekiwanego snu
niedostrzegalnie choć wyczuwalnie
oddają przysługę demonom przeszłości
kaleczą nogi przed pójściem naprzód
terroryzują serce przed biciem dwukrotnie

okrzyk grzmiący ciszą nie zwraca niczyjej uwagi
zdaje się być najwidoczniejszym symptomem obłędu

