

W sękatej dłoni wędrowny kostur


Najczulsze drewno objąłeś jak berło


Twardą buławę dla ślepych zastępów


Snujących się jak widma po bezludnych lasach


 


W twoich oczach wciąż igra płomień


Który niegdyś pochłonął imperium


Cicha zaduma spływa spod przymkniętych powiek


Jak kiedy patrzyłeś na upadające posągi


 


Więdnący liść strącił mgliste cienie


Nigdy nie brakowało ich w opasłych księgach


Na stronach które bezdenne źrenice


Pokryły złudą idealnych światów


 


Długo już żyjesz…


 


Pochylony nad wartkim nurtem swojej rzeki


Obitym kubkiem czerpiesz życie, pijesz śmierć


Splotłeś dwie nici w żelazny łańcuch


Który cię więzi na wieki między słowami


 


Nigdy nie umrzesz…ku przestrodze

