

powietrze drży zwija się w kłęby pary pomiędzy naszymi ustami
jest przy tym niebieskie i zakochane nerwowo wpada przez okno
mija się ze mną i moim kapeluszem który uprzejmie puszczam przodem
chociaż tak naprawdę nie wiem dokąd mielibyśmy pójść 
natomiast ty błagasz nieskończoność o nowe rękawiczki bo tak między
nami to w tych jest ci cholernie zimno i jeszcze ta dziura na palcu
od ciepła o którym mało kto wie że było więc patrzysz na nie jakoś tak dziwnie wstydliwie 
na mnie nie patrzysz w ogóle a  w tym niebieskim powietrzu krążą płatki śniegu 
a może to deszcz trudno powiedzieć w każdym razie jest mokro
zakatarzone światło próbuje przebić się przez cała tą magiczność atmosfery 
mimo to  nic nie skończy się jak w filmie za mało na to środków chociaż o tym
nie powiemy ani słowa  może właśnie  dlatego powietrze postanowiło nas opuścić
w końcu jest zakochane mogło spodziewać się czegoś innego 
tak więc już już wychodzi oknem przypomina sobie że  przecież było otwarte 
za nic nie patrzy w dół przypomina sobie że pierwszy szedł mój kapelusz 

