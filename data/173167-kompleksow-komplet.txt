
        Wstydzę się chodzić
gdy ludzi pełno
i wszyscy patrzą
na mnie ze śmiechem
liczą mi kroki
wtedy me nogi
w pętle się wiją
jak sznurowadła
przydeptywane
za każdym krokiem
Wstydzę się mówić
i śmiać się wstydzę
więc jedno z drugim
najczęściej łączę
takim sposobem
jak "mołotowem"
mowę swą tłumię
i cudze myśli -
już tylko słyszą
strzelanie z Uzi
Wstydzę się jeździć
miejskim tramwajem
gapiąc się w szybę
w odbiciu widzę
jak za plecami
kręcą głowami
w rytm kół stukotu
i niczym bilet
już skasowany
czekam na śmietnik
Wstydzę się kąpać
w miejscach publicznych:
nad morzem - w stadzie
humanoidów
rzucą w odstawkę
każdą zabawkę
gdy ufol wyjdzie
zza parawanu
Łaźnia? Chyba że
wpuszczą cyklon B!
Wstydzę się patrzeć
na siebie w lustro
bo wiem że inni
też mnie tak widzą:
zgred z podstawówki
postać z kreskówki
więc chwycę piórnik
zetrę się gumką
i narysuję
siebie od nowa
    