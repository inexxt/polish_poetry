

Obudziłam się jak zwykle wcześnie rano. Wyjrzałam przez okno i dostrzegłam biały puch pokrywający drzewa i trawę. Śnieg bardzo mnie zaskoczył. Gdy kładłam się spać, była jeszcze jesień. Właściwie to początek jesieni, gdyż wrzesień ledwo, co się skończył. Patrzyłam jak zaczarowana w małe diamenciki spadające z nieba. Gwiazdy znikały niepewnie, jakby dzień miał nie nastąpić. Widziałam blade słońce powoli wznoszące się nad lasem. Niechętnie otrząsnęłam się, powracając do rzeczywistości.
Założyłam ciemnozieloną tunikę i brązowe spodnie. Twarz umyłam w misce z wodą. Rozczesałam i zaplotłam włosy. Potem zeszłam na dół. Nie doszłam jeszcze do połowy schodów, jak usłyszałam krzyki. To byli moi rodzice. Zawsze kłócili się o wszystko. Jeżeli w jakiejś sprawie mieli wspólne zdanie, to jedno z nich szybko je zmieniało. Czasami odnosiłam wrażenie, że oni inaczej nie potrafią żyć. Że tylko wspólne gospodarstwo trzyma ich przy sobie. 
Często zastanawiałam się, dlaczego teraz tak się żrą, skoro dwadzieścia lat temu się kochali. Ale taka jest miłość. Przychodzi niespodziewanie, a jeszcze szybciej znika. Wybiera momenty, w których nawet nie zauważamy, że jej nie ma. I po latach wszystko kończy się właśnie tak. Kłótnią. 
Zatrzymałam się i usiadłam na schodach. Nie wtrącam się w ich sprawy. Kiedyś tak zrobiłam i mocno oberwałam od ojca, ja i moi młodsi bracia. Wciąż nie rozumiem, dlaczego oni też, ale nie chcę, by ich bił. 
Nagle zrobiło się bardzo cicho. Ta cisza jakby żyła własnym życiem. Wypełniała cała moją świadomość. A potem krzyk mojej matki wdarł się w moją głowę, wypełniając ją nagłym, nieznośnym bólem. Po chwili doszłam do siebie. Zbiegłam zobaczyć, co się stało. To, co zobaczyłam, przeraziło mnie. Stałam sparaliżowana, nie mogąc się ruszyć. Z daleka jakbym słyszała błagalny ton mojej mamy leżącej na ziemi. Podłoga była cała we krwi. Powoli poszłam w kierunku rodziców. Ojciec leżał na brzuchu. Nie poruszał się. Wiedziałam już, że nie żyje.
Zdjęłam jego ciało z zszokowanej matki. Cały czas płakała. Musiałam sprzątnąć zanim wstaną moi bracia. Chociaż sądząc po tym, jaki hałas narobili rodzice, to chłopcy z pewnością nie spali. Na szczęście siedzieli w swoim pokoju. 
Właściwie nie mam pojęcia, skąd znalazłam w sobie siłę, by działać. Nie wpadłam wtedy w panikę, chociaż byłam tego bliska. Wszystkie uczucia schowałam do szuflady i zamknęłam na klucz. Ale klucza nie wyrzuciłam. Nie umiałam. Byłam i nadal jestem zbyt słaba, by mieć w sobie dość siły potrzebnej do zapomnienia, do wymazania wspomnień. Ale czy to źle? Po prostu nie potrafię być aż tak okrutna.
Pomogłam mamie umyć się z krwi. Sama zwinęłam ciało ojca w dywan i wyniosłam za dom, ciągnąc po ziemi, w stronę lasu. Tam wykopałam dół, w którym go pochowałam. Warstwa śniegu była cienka. Wiedziałam, że zaczyna padać coraz bardziej. Nikt nie znajdzie żadnych śladów. W prawdzie nikt tędy nie chodził. Tylko ojciec, gdy potrzebne było drewno z lasu. Miałam nadzieję, że przynajmniej miejsce pochówku mu się spodobało. Jednak nieruchoma, blada, umazana krwią twarz nie wydawała się być z tego powodu szczęśliwa. I wcale się tego nie spodziewałam. Ojciec nigdy nie wyglądał na szczęśliwego. Wróciłam do domu i zmyłam krew z siebie, podłogi i szafek. Zdążyła już skrzepnąć, gdyż wykopanie i zakopanie dołu zajęło mi przeszło pół dnia.
Przed oczami nadal miałam martwe spojrzenie ojca. Mojego ojca. Nigdy nie nazwałam go tatą. Zbyt dużo było okrucieństwa w jego sposobie wychowania. Bałam się go. Ale mimo wszystko był moim rodzicem. Kochać czy nienawidzić? Ciężko mi znaleźć granicę między tymi uczuciami. 
On z pewnością nawet jej nie szukał.
Kiedy Azriel i Jonatan wyszli z pokoju, powiedziałam im, że ojciec wyjechał. Nie pytali o nic więcej. Byłam pewna, że wiedzą, co się stało. 
Po pół roku od tego wypadku mama poznała pewnego mężczyznę. Też się czasami kłócili. Wtedy wracało wspomnienie październikowego koszmaru, męczącego mnie niczym nie mijająca czkawka. Często śnił mi się ojciec. Jak wchodzi przez drzwi do pokoju matki. W ręku trzyma nóż. Zawsze ten sam, ten z szuflady po prawej stronie w kuchni. Potem zbliża się, by ją zabić. Wtedy śmieje się głośno znad ciała żony. Ale to nie koniec. Potem idzie znaleźć Azriela i Jonatana. Na końcu przychodzi do mnie. W ręku trzyma odcięte głowy całej rodziny. Wtedy budzę się z krzykiem, cała spocona, macając ręką własną szyję.
Lęk. I chore przerażenie. Nawet w słoneczny dzień na wspomnienie takiego snu, przechodzą mnie ciarki. Jego duch mnie nawiedza? Czy to po prostu moja wyobraźnia? Zdrowie psychiczne w stanie rozkładu?
Chociaż teraz minęło od śmierci ojca parę lat, ja wciąż, siedząc na kamieniu nad morzem, nie mogę zapomnieć. 
– Mamo, postanowiłam wyjechać. – Powiedziałam pewnego wieczoru na schodach do ogrodu. – Ciągle mi się przypomina tamten dzień. To koszmar. Siedzę tu na wsi przez całe życie, nie pamiętam, kiedy ostatni raz stąd wyjechałam – spojrzenie mamy starało się ukryć odpowiedz, którą obie znałyśmy. Nigdy.
Ze łzami w oczach zgodziła się. Właściwie to jej sprzeciw nie byłby w stanie mnie zatrzymać. 
Zapakowałam się, wzięłam pieniądze, coś do jedzenia i ruszyłam na koniu drogą prowadzącą do miasta. Miasto było dwa dni drogi na wschód. Nareszcie poczułam się wolna. Ale wiedziałam, że to nie odeszło do końca.
Poczucie wolności było powierzchowne. Jednak po tak długim okresie psychicznych męczarni, stało się antidotum na ból, który mnie zżerał od wewnątrz.
Spałam na łące pod gołym niebem. Oglądałam gwiazdy. Lubiłam wpatrywać się w gwiazdy. Są takie niepozorne. Wydają się malutkie i bliskie, a naprawdę są wielkie i dalekie. Jak ludzkie życie. 
Zasnęłam. Tej nocy nie śnił mi się ojciec. Tej nocy nic mi się nie śniło.
Jadąc drogą następnego dnia, po skromnym posiłku, zobaczyłam ciało martwego wieśniaka. W wyobraźni utworzył mi się odraz jeźdźców atakujących bezbronnego człowieka. Jest tu bardzo niebezpiecznie, pomyślałam sobie. Do miasta dotarłam jednak bez przeszkód. Nocleg znalazłam u starszej, miłej kobiety. Można powiedzieć, że miałam dużo szczęścia. Następnego ranka poszłam poszukać pracy. To, co zobaczyłam na ulicach było piękne, a zarazem okrutne. Chodząc po zatłoczonych ulicach spotykałam bogato strojone damy, wystawnie ubranych kupców oraz biedaków. Zawiniętych w stare szmaty. Błądzących jak cienie. Ich oczy patrzyły pusto na świat wokół, jakby go nie dostrzegały. Umysły pogrążone w swoim własnym smutku i cierpieniu. Umysły tak bardzo przypominające mi mnie samą.
Doszłam do wniosku, że to, co się stało kilka lat wcześniej, to nic takiego w porównaniu z tym, co dzieje się tutaj na ulicach. Co jest codziennością.
Nie znalazłam żadnej pracy. Nikt nie potrzebował głupiej wieśniaczki. I chociaż byłam silna i zwinna, nie potrafiłam liczyć, czytać czy pisać. Robótki ręczne nigdy mi nie wychodziły. Pieniądze powoli zaczynały się kończyć. Zaczęłam żyć z kradzieży. W tym mieście było tak, że ty widzisz wszystkich, ale nikt nie widzi ciebie. To znacznie ułatwiało sprawę. Po pewnym czasie znałam miasto lepiej niż każdy przeciętny mieszkaniec. Moja przeszłość przestała mi tak bardzo przeszkadzać, bo ważniejsza była teraźniejszość. 
Wszystko było poukładane, może nie idealnie, ale za to jakoś. Planowałam okraść pewnego zamożnego kupca. Zatrzymał się tu na dłużej. Obserwowałam go przez dłuższy czas. Nie mogłam się doczekać tego dnia, w którym to zrobię. W końcu nadszedł. 
Byłam spokojna. Nauczyłam się, że nie można pozwolić emocjom przejąć góry. Nie miałam także skrupułów. To było ważne. Na początku, kiedy żałowałam swoich ofiar, często wpadałam. Odgrywałam wtedy dramat. I kończyło się na bluzgach pod moim adresem z ostrą prośbą o natychmiastowe odejście. 
Gotowa ruszyłam uliczką w kierunku domu tego mężczyzny, mojej ofiary. Było ciemno, weszłam przez frontowe drzwi, wiedziałam gdzie, co stoi i to, że mam prawie dwadzieścia minut. Kupiec był w karczmie na końcu ulicy. Wszystko szło zgodnie z planem. Byłam w środku, brałam tylko najbardziej wartościowe rzeczy. Rozległ się dźwięk otwieranych drzwi. Czyżby już wrócił? Tak szybko? Ukryłam się cicho w cieniu w kącie pokoju. Słyszałam zbliżające się kroki. Jakaś postać weszła do pokoju. Zobaczyłam ją w blasku księżyca padającym przez otwarte okno. To nie był kupiec. Kamień spadł mi z serca. Wiedziałam, kto to był. Nie znałam go, ale wiedziałam, że przyszedł z tego samego powodu, co ja.
– Byłam pierwsza. Idź sobie. – Powiedziałam cicho do nieznajomego. 
Postać drgnęła lekko, po czym odwróciła się w moją stronę. 
– On jest bogaty. Starczy też dla mnie. – Odpowiedział szeptem. 
– Więc bierz. – Wyłoniłam się z cienia, podchodząc do niego bliżej i wtedy zobaczyłam jego twarz. Nie był dużo starszy ode mnie. Zdziwiło mnie to, bo większe napady planują raczej starsi od niego. Staliśmy w milczeniu przez pewien czas.
– Kiedy skończysz i wyjdziesz ja wezmę to, co zostanie – powiedział chłopak.
– Nie zdążysz. – Otworzyły się drzwi, a ja wyskoczyłam przez okno na daszek. Do pokoju wszedł kupiec. Chłopak szybko poszedł w moje ślady i zanim pijany mężczyzna zrozumiał, co się stało, nas nie było w pokoju. 
Biegłam dachem, ile miałam sił w nogach. Ciągle słyszałam za sobą tego chłopaka. Nie wiedziałam, czy ucieka, czy próbuje mnie dogonić. Zatrzymałam się i ukryłam za kominem, po chwili on był obok mnie. 
– Nie zdążyłem przez ciebie. – Syknął z wyrzutem. – Planowałem to od tygodnia. 
– No cóż. A ja od miesiąca. Obserwowałam go, to, o której wraca, nawet byłam u niego w domu dwa razy. Planowałam lepiej od ciebie. Ale kiedy cię usłyszałam, to mnie naprawdę zaskoczyłeś. 
– Bardzo mi miło z tego powodu, ale i tak nic z tego nie mam – powiedział z żalem. Jego twarz wykrzywiał grymas zawodu.
– Mi wcale miło nie jest. 
– Wybacz, jeśli to przeze mnie. 
– Wybaczam, ale muszę iść. – Zeskoczyłam w ciemną uliczkę i spokojnie skierowałam się w stronę morza. Wiedziałam, że mnie śledzi, jednak nie chciałam mu niszczyć zabawy. Usiadłam na kamieniu nad przepaścią. Lubiłam patrzeć w morze tak samo jak w niebo. Właściwie to bardziej. Czułam pewną wieź, patrząc na pieniącą się wodę. Morze… takie ciężkie do rozgryzienia stworzenie. Dzikie i burzliwe. Bardzo kapryśne. Podobne do uczuć, nad którymi nie mamy żadnej władzy. Starając się je poskromić przez te wszystkie lata, miałam wrażenie, jakbym chciała zamknąć ocean w butelce. I ona zawsze pęka, a odłamki szkła wbijają się w serce i ranią jeszcze bardziej.
Czekałam, aż chłopak wyjdzie. Nadal studiowałam w umyśle istotę uderzających o klif fal.
Nie wychodził. Zirytowało mnie to trochę. 
– Możesz wyjść. Wiem, że tu jesteś. – Nie wytrzymałam. 
– Bystra jesteś. – Powiedział i usiadł obok mnie. 
Zaczęło wschodzić słońce, robiło się coraz jaśniej. Żółte promienie ślizgały się po powierzchni morza. Widziałam go teraz wyraźniej, nie różnił się ode mnie prawie niczym. 
Był brudny, na boso, ubrany w starą koszulę i spodnie. 
Był chudy. I wcale brzydki, ale to spostrzeżenie mogło być mylące. Gdy ostatnim razem oglądałam się w szybie któregoś ze sklepów, także uznałam, że wyglądam jak potwór. A przecież kiedyś byłam całkiem ładna. Synowie sąsiadów za mną ganiali. Przepełniona niepojętym dla nich bólem, nie dałam żadnemu szansy. 
Ile to razy widzi się brzydkie dziewuchy ubrane niczym księżniczki czy też na odwrót? Chłopiec mógłby być księciem na białym rumaku, jakby tak dłużej pogdybać. A ja królewną w wieży. Iście zabawne są niektóre marzenia.
Nie wiedziałam, co powiedzieć chłopcu siedzącemu obok mnie. „Dzień dobry! Jak miło cię znowu widzieć!”? Nie, nie. Ja nie powiem żadnego banału.
– Po co mnie śledziłeś? – Zapytałam. 
– Bo chcę ciebie poznać. Całe życie spędziłem w tym mieście i cię nie spotkałem. – Coś we mnie zgrzytnęło. No tak, banały.
– Może dlatego, że ja całego życia tu nie spędziłam? 
– Możliwe – odparł. Po chwili zapytał, – więc co robiłaś przez całe życie? 
– Nie mogłam zapomnieć – odpowiedziałam po chwili namysłu, znowu oglądając widok przede mną. 
– Czego? 
I zaczęliśmy rozmawiać jakbyśmy znali się przez całe życie. Ja opowiedziałam mu historię mojego życia, a on swojego. Miał czwórkę rodzeństwa, którym musiał się zajmować, bo jego matka była chora. 
– Wiesz o tej wojnie, co się zbliża? – Zapytał mnie. 
– Tak.
– Co o niej myślisz?
– Nic.
– Masz ładne oczy – to mnie zatkało. Nigdy w życiu nie usłyszałam żadnego komplementu. Od nikogo. To był całkiem przyjemny banał. – Kiedy tak patrzysz w nicość. Dobrze się czujesz? 
– Co? Tak, dobrze. Nie patrzę w nicość. 
– Więc co w patrzysz?
– W morze. Wiesz, tak sobie przed chwilą pomyślałam, że masz bardzo ciężką sytuację w domu. 
– Ty przeżyłaś w swoim życiu koszmar. 
– No tak. Ale myślę, że nie ma sensu go dłużej ciągnąć. Życie wszystkich ludzi to koszmar. Proszę, weź to – wyciągnęłam wszystko, co ukradłam w domu kupca. – Potrzebujesz bardziej niż ja. 
– O czym ty mówisz? – chłopak zmarszczył brwi, był zmieszany. Nie rozumiał mojego zachowania.
Lecz było za późno. Już stałam na krawędzi przepaści i patrzyłam w dół na uderzające fale. 
Decyzję podjęłam już dawno temu. To było chyba wtedy, gdy postanowiłam wyjechać, zacząć życie od nowa. Oj, nie! Wiedziałam przecież, że to by nie wyszło, wydałam na siebie wyrok już wcześniej. Nie podczas ślicznego wschodu słońca nad morzem. Cały czas czekałam, by coś się stało. Coś, co mnie uwolni od natrętnego ciężaru wspomnień.
– Nie ruszaj się. Nie zrobisz tego, prawda? – stałam do niego tyłem, ale wiedziałam, że patrzy na mnie z przerażeniem.
– Mi też kiedyś zależało. Aż znalazłam się w tym mieście. Tu zrozumiałam, że innym może zależeć bardziej. Albo wcale. Tak jak tobie. Ale nie na mnie ci zależy. Mówisz tak, bo myślisz, że jestem do ciebie podobna i interesująca? Nie jestem. Wszystko, co miałam interesującego już dawno ode mnie odeszło. I jeżeli ci naprawdę zależy na swoim życiu, to przyjmij te pieniądze i nie żałuj mnie… Bo mi na moim życiu nie zależało nigdy.
Wtedy skoczyłam w dół. Wszystko wokół wirowało. Wiatr i morze. Chłodna bryza pieściła moje ciało, otulając je, jak matka swoje dziecko.
Czy to był koniec? Tak wyglądają zakończenia?

