
        mam golf po M
 pożyczyła mi go na plenerze
 na którym było tak zimno
 że przyjęłam nawet golf koloru starej owsianki
 
 mam szorstki koc po D
 na przykrycie nóg w podróży
 na którą wiozła mnie ona
 bo on został w domu
 
 mam niepoznaną siostrę
 po zatartej kobiecie
 
 mam też po was wszystkich
 
 ekspedientkach wiejskich sklepików
 studentkach, kelnerkach, kobietach dojrzałych,
 lubrykantach pozostawionych w łazience
 
 dużo cennych obserwacji:
 że człowiek rozdzielony
 na mężczyznę i kobietę
 pozostaje zawsze rozdzielony,
 że zapomniane wsuwki do włosów czy majtki
 zrzuca się do zsypu na jedenastym piętrze
 gdzie osiągają swoje śmietnikowstąpienie,
 że jestem z wami na tym samym paragonie.

