

któregoś cudownego wieczoru
wejdę na dach domu
przyjaciela mojego
i naga
liryczna
część mojego ciała
tańczyć będzie na nierównej dachówce
nie opowiem ci o moim nudnym dniu
ty mi o swoim też nie opowiadaj
nie będziemy grać w uprzejmość
nie!
będziemy migotać i śmiać się
z niedoskonałości świata
niczym płatki śniegu lecące wprost
w wielki ogień dusz 
rozpalony na niebie
przez ciała niebieskie
nagimi stopami deptać będziemy
potłuczone szkło
śmiać się
krzyczeć
płakać
oddychać
kochać?
tak, kochać
duszą, nie ciałem
skocz
uwolnij przedziwnego ptaka twej duszy
z klatki fizyczności
i niech przeczyta słowa
które Bóg
nieprzerwanie
wprawną ręką
kreśli od tysiącleci
na obłokach wędrujących
w cudownych ogrodach
Miasta Aniołów
tylko dwoje figlarnych oczu
i uśmiech przesłonięty apaszką
utkaną z najciemniejszej otchłani
łączą dwa równoległe do siebie światy
zamknij ten uśmiech i nutkę ciszy
w słoiku po porzeczkach
gdy zajrzysz do niego
ujrzysz dłoń z liną
prowadzącą do gwiazd
chwyć się...
może jeszcze zdążysz na tańce przy ognisku

