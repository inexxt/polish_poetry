



Coście wymyśliły Głowy Filozofów? Stoicie tak dumnie na czerwonym dywanie, a ja przechodzę obok was nie patrząc nawet w waszą stronę. 
Dumnie stoicie, patrząc a nie widząc już nic. 
Przy was wypada mówić jedynie o wielkich sprawach ludzkości, nie zaś o małych ludziach. 
Przechodzi zadbana sekretarka dumnie krocząc po korytarzu, jakby powodem jej dumy była możliwość obcowania z Wami na co dzień. I fotele - dwa miękkie fotele idealnie symetrycznie ustawione- z jednej i z drugiej strony, tak  żeby każdy mógł spocząć w zamyśleniu pustym i wymyślić myśl nie wymyśloną. 


 


Wasz biały marmur, Głowy filozofów, odbija czyste promienie słońca które o 10:30 wpadają przez wielkie okna rozmywając surowość twarzy. Coście zrobili przez te wszystkie wieki? Stoicie Wy- powód do dumy, podczas gdy nieudolne próby ratowania ludzkości nadal trwają. Was stawia się na piedestale. 
Dumna sekretarka przyczynia się właśnie do przed-odkupienia świata. 
Korytarze prowadzą do niezliczonych drzwi, a za każdymi stoi jedyne słuszne rozwiązanie. Święty pył unosi się w powietrzu zimnym od kamiennych schodów. 


 


Ja jedynie przechodzę przez ten świat. Zaczepiłam kantem płaszcza o ławę dla czekających na zbawienie. Z uśmiechem zmęczonym szybko przechodzę pomiędzy ścianami świątyni wiedzy, której nie potrafi nikt wykorzystać właściwie. 
Komu ufać bardziej? Wam - Głowy Filozofów z kamienia czy pachnącej tanią perfumą sekretarce która właśnie idzie konstruować moje jutro.


 


14.03.05, 11:08 (wrazenie z Collegium Novum)

