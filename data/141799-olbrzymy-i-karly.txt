

Opowiem ci o olbrzymach
Co ciosem swym kruszą mur
Goliat to przy nich drobina
Sięgają nad szczyty gór


 


Wielkością biją ich serca
Grzmiące donośnie jak dzwon
Umysłu ich wzniosła twierdza
Otacza mądrości tron


 


Opowiem ci o karzełkach
Co złotych chwytają chmur
Na brzuszkach mają sadełka
Na szyjkach klejnotów sznur


 


Zapytasz, jak tacy mali
Mierzą się wysoko tak? -
Po szczeblach (z innych krasnali)
Wchodzą na olbrzyma bark

