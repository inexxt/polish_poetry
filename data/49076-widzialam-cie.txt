

Widziałam Cię


Wstawałaś dziś wczesnym rankiem


i niczym wiatr wyszłaś z domu


Powiew Twego odejścia 


otulił bezszelestnie mą twarz


zamknął podstępnie moje oczy


utulił moje usta do snu


Chciałaś uśpić mą czujność


moja droga


ale nie powiódł się


Twój misterny plan


Widziałam


jak otwierasz okno


jak spoglądasz ku niebu z czułością


jak dotykasz wiatru


Nie byłaś sama


ja byłam tuż obok


wiem że chciałaś samotności


lecz nie potrafiłam Ci jej dać


Widziałam,


doskonale widziałam


jak stajesz na parapecie


Zerwałam się wtedy


spostrzegłam Ciebie na łóżku obok 


i Ciebie jakby dziwną


stojącą w oknie


I wtedy zrozumiałam


 


Widziałam cię


Wyciągnęłaś ręce ku przestworzom


a tysiące skrzydeł anielskich


niosło Cię ku górze


Gwiazdy ułożyły dla Ciebie


najpiękniejszą z mozaik


Płatki śniegu przyodziały cię


w najbardziej urodziwą z sukien


Płatki śniegu okalały pocieszająco mą twarz


i zamaskowały moje łzy


i zamaskowały płaczliwe westchnienia


i zamaskowały rozpacz duszy

