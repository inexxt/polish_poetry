

jesteśmy tu sami, do siebie podobni -
osobni, choć myśli tak bardzo pokrewne.
co noc śni nam się biały wieloryb:
wielkie cielsko nocy połyka ławicę.

osobni, choć myśli tak bardzo pokrewne
wkradamy się rankiem w jasne, ciche domy -
wielkie cielsko nocy połyka ławicę
między kręgiem polarnym a kręgami szyi.

wkradamy się rankiem w jasne, ciche domy
szczepiąc zapach łubinu dla nieobudzonych.
między kręgiem polarnym a kręgami szyi
nic nie pozostanie oprócz południcy.

