

Próbuję ją oswoić 
jak Mały Książę lisa 
Prowadzę ją do jesiennego lasu 
obsypuję rudymi liśćmi 
Wspinam się z nią na górskie szczyty 
Poznaję ją z cichym gaworzeniem dziecka 
głośnym śmiechem syna 
nieustającymi falami zimowego morza 
Obsypuję złotym piaskiem w południe lata 
Skłaniam do wejścia schodkami do samolotu 
Wciągam po linach cierpliwości 
na nagłe wyżyny smutku i radości 
Oswajam ją, najwierniejszą, 
już trzydzieści lat 
moją nieuchronną 
moją śmierć 

