

w wieku dwudziestu pięciu lat
odechciało mi się

siedziałem jak zwykle w Bajce
z parą dziewczyn, jednym kolegą

po południu spadł deszcz
powietrze było przyjemne

Staszek opowiadał
jak wygrzebał się z łóżka
jednej takiej z Pragi

tylko po to, aby wpełznąć
do łóżka jej przyjaciółki
z Targówka

dziewczyny śmiały się
znały tę historię
od drugiej strony

wszyscy obok nas
opowiadali sobie
podobne historie
i też się śmiali

to był wesoły wieczór

przypomniał mi się
wiersz Bukowskiego
w którym pada nazwa 
jedynej opery Beethovena

postanowiłem wrócić do domu
posłuchać Beethovena

potem słuchałem jeszcze Bacha
Brahmsa, Mozarta i Toma Waitsa

tak właśnie odechciało mi się 
słuchać moich przyjaciół

