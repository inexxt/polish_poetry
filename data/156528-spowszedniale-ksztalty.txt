

Łapałeś w locie moją dłoń
z pasją rosiczki atakującej
muszkę z jednym skrzydłem.

Byłam ofiarą twojego głodu
dotyku, brutalnej konsumpcji
ust gdy żarówki krzyczały
w agonii.

Szybko jednak zapomniałeś o
głównym wątku naszego związku
gdy spowszedniały ci moje
nieregularne kształty.

Gryzłeś i połykałeś czułe słowa
które próbowałam z ciebie
wydobyć wbijając palce
pomiędzy twoje żebra.

Obłęd w oczach zamieniłeś
na niemą bezsilność i
jednym mrugnięciem pokazałeś
rozkładające się uczucia.

Oddałam ci wolność ścierając
smak wiśni z warg
Oddechem wywołałam spięcie-
żarówki już nie krzyczały.

