

Logika na Wenus


 


Jakże jesteś zabawny, 


kiedy mówisz, że ciężko zrozumieć kobietę


i uparcie szukasz w niej śladu mężczyzny


 


Kiedy gonisz jej myśli dookoła stołu


i próbujesz przywiązać za ogon do krzesła 


by zatrzymać choć w okolicy podłogi 


 


Kiedy z niesionych wiatrem pyłków dmuchawca 


Z uporem układasz skomplikowane wzory


żeby nadać im blady cień praktyczności 


 


Kiedy - gdy płacze, że niebieskie krople spadają, 


kaleczą się i jej serce uderzając o ziemię - 


cierpliwie tłumaczysz, że to deszcz tylko, stan pogody


 


I kiedy szuka kryjówki w linii twych ramion


w przeczuciu nadchodzącej nocy i mroku 


a Ty dziwisz się, że przecież dzień, że jasno


 


Tak. Kobieta jest zbiorem niedorzeczności 


w Twoich męskich oczach, kochany


 


Dobrze, że miłość też jest rodzaju żeńskiego

