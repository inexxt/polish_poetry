
        czerwiec zwykle jest lepki i pełźnie leniwie
truskawki leżą zdechłe w koszyku na oknie
czerwienią się tak jak ja z bezsilnej wściekłości
chciałam cię poczęstować lecz są takie sobie
potem chciałam by było jak w telenoweli
wbiłbyś się obrzydliwie mokro w moje usta
zapomniałam że przecież jestem niekobieca
stoję ogołocona z uczuć choć rozpustna 
mama zwykle powtarza że sama wybrałam
ale ja nie pamiętam aby ktoś mnie pytał 
widać była umowa a na samym dole
małym drukiem dopisek a któż by to czytał
kieliszek wina kiedyś zamienił się w morze
utopię to co trzeba, co trzeba zatruję 
chyba się pogubiłam no ale być może
nie, ty już powiedziałeś, że nie uratujesz
    