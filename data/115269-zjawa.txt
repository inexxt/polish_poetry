







niewieścia zjawo przybyłaś do mnie o zmroku
bym zawędrował z Tobą na wilgotne łąki
wyścielone kobiercem utkanym z rozmaitych traw 
przepojonym ostrym zapachem rumianków
spoczęliśmy na nim pieszcząc każde słowo
zasłuchani w wieczorne skrzypienie świerszczy 
szukając po omacku welonu twoich włosów 
dokonałem braterstwa krwi z polnymi ostami
nieświadomie pocierając je dłońmi obficie broczyłem
wtedy w nas uderzył piorun pryzmatu księżyca
pod jego ciężarem runęły wszelkie kolory
granica między snem a jawą się zatarła
więc spadłem na samo dno głębokiej studni
rozdwojonej jaźni






 







