

słucham muzyki 


myślę o czasach kiedy niemieckie piosenki okupowały


listy przebojów w całej prawie Europie 


 


bezczelnie 


wyprzedzając kobietę w ciąży 


do autobusu nr 7 wsiada Adolf Hitler 


w puchowej kurtce z dużym zegarkiem 


i złotym sygnetem na ręce 


prawej 


bojaźliwie schowanej w kieszeni 


poznałem go po oczach 


 


na głowie zimowa czapka ze swastyką Nike 


spod której nieśmiało wypełzają pekaesy 


na wszystkie cztery strony 


patrzę na niego 


może trochę 


bezczelnie 


on to zauważa w ułamku spojrzenia 


w wiekuistej matematycznej składni 


gdybym miał teraz notatnik w ręku 


pewnie kazałby mnie rozstrzelać 


a tak tylko 


puszcza gaz i chyłkiem wycofuje się w inne 


z góry upatrzone miejsce  


ludzie się rozstępują 


uciekam z Egiptu 


 


słucham starej muzyki 


cztery razy jadę 


siódemką tego dnia 


w każdym kierunku

