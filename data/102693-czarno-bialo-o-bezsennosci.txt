

Ludzi: samych do szpiku kości 
i kochających się w lepkim pocie, wyrwanych włosach
łączy b e z s e n n o ś ć.
_
Jedni drugich
spotykają w kawiarniach
gdzie okrągłe c z a r n e
plastry kawy przyklejają na źrenicach,
aby nadać im sztywności
oddzielić od białka.
_
Mijają się też 
na przejściu dla pieszych
-samotni idą po s z a r e j
jezdni
-zakochani stąpają na palcach
po pasach b i a ł y c h.
   Ich wyrazy twarzy 
   układają się w zdania,
   które uniknęły cenzury,
   krążą między światłami
   jak sentencje.

_
W końcu spotykają się
w łazience,
kiedy przychodzi umyć zęby do 
b i a ł o ś c i
-ssąc szczoteczkę lub
-rozdrapując dziąsła
mamrotają modlitwy o sen
na tyle niewyraźne,
że spływają razem z wyplutą pianą do
zlewu.

