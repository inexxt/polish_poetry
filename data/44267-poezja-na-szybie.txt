

Poezja pisana palcem po szybie...
Taka nietrwała...
Taka ulotna...
Jak fortuna niestała
Cała jak w łzach - w kroplach.
Lekkim oddechem pędzona
Na śmierć prędką skazana
Najcudowniejsza, szalona
Prawdziwie wolna, bez pana.
Poezja pisana palcem po szybie...
Ta ryba co zżera rybę w rybie,
To miasto i masa zaklęte w maszynie,
Ten wóz co przez suchy ocean płynie,
Te wersy szeptane na ucho skrybie...
Poezja pisana palcem po szybie...
Wystarczy głębsze westchnienie
Lub słońca promyk mocniejszy
By skończyć jej krótkie istnienie
Poezji tysiąca wierszy.
Poezja pisana palcem po szybie...
W potężnych tramwaju splotach
W busu smoczym ogonie
Taka chwilowa, ulotna
Wśród krzyku ulicy tonie.
Poezjo pisana palcem po szybie!
Kto Ciebie chłonie?
Kto czyta?
Całują mnie pasażerów dłonie
A wiatr rozrzuca po płytach
Chodnika.

