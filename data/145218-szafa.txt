



wyciągnąłem się z szafy
oczyściłem z kurzu
stoję przed lustrem i się przymierzam
siadam zmęczony
między snem a śniadaniem
biorę do ręki papier i piszę
swój wiersz poranny, tak jak pije się kawę
wyślę go potem w worku z plastiku
z innymi śmieciami do dawnego kolegi
na składowisko odpadów "pegaz"
w ten oto sposób
już za kilkaset lat
moje marzenia pomieszane z folią
szkłem metalem plastikiem i skorupkami jaj
trafią z powrotem tam, skąd pochodzą
a w międzyczasie
chowam się znowu
do swojej szafy i czekam
na niezbędny mi przeszczep partnerki

