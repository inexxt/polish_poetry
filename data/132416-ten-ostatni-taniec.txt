
        TEN OSTATNI TANIEC 
przyszedł sam 
bez zaproszenia 
za zapachem spirytusu ukrył swoją obcość 
udekorował rysy na twarzy 
dostał za to łyżkę wazową zupy i kawałek tortu o smaku opłatka 
już wstaje tańczy 
taniec jego coś znaczy 
jakby sięgnąć chciał drzew 
uczepić się gałęzi 
palce prostuje 
unosi się 
w ostatnim tonie weselnej melodii 
dla niego tańczą goście 
choć nie ma fraka 
to nie pan młody a potrzebuje współuczestnika tragedii 
-świadka 
chwieje się 
wspomina dziecko w kolebce 
cukierki żniwa kutry rybackie 
dziecinne lata z podziałem na tomy 
jego parkiet przyozdabia krucha porcelana 
fikuśne filiżanki 
biały obrus gdzieniegdzie zaplamiony 
gdzieś tam za dzbankiem z herbatą 
siedzi śmierć 
obserwuje jego tkliwą rumianą szyję 
jasność otwartego gardła 
ze znakiem wygnania likwiduje kulisy 

