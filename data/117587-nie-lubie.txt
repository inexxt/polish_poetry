
        Tak nie lubię się żegnać więc wyjdź gdy spać będę.
Zostaw mnie z gęstą ciszą tych ostrych błyskotek;
Jest jej tak bardzo dużo, napełnię nią wannę.
Wiele Ci obiecałam, lecz przyjdź po to potem.
Tak nie lubię się witać. W witaniu jest dotyk,
On na mej cienkiej skórze zostawia siniaki.
Te niekontrolowane,  obce  jak nowotwór,
Których nawet alkohol nie umie wywabić.
Tak nie lubię być z Tobą. Chwile wolno płyną
Jak miód albo jak smoła i zaczynam ufać,
Że mnie uwolnisz z wnyków i się zajmiesz raną,
I że uda się w końcu ten mój głód oszukać.
    