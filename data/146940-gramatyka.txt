

wcześnie rano, przed wyjściem do pracy odebrała
telefon: ciotka Ola umarła. odłożyła słuchawkę nie mogąc
rozmawiać - włosy jeszcze mokre a już niemal słyszała
nadjeżdżający tramwaj. i biorąc na świadka
hałaśliwą suszarkę chwilę płakała.

rozpacza: to niesprawiedliwe - nie móc używać
czasu teraźniejszego w rozmowie o zmarłym.
jakby rozkład ciała udzielał się tkankom zdań,
wszystkim związkom słów, zwrotnicom znaczeń.

zabrakło jednego podmiotu i nagle tyle
osieroconych orzeczeń - cały kondukt
z ulicy Kawiej aż po mogiłę.

patrząc jak półżywy wiatr napełnia tlenem policzki
półżywej zazdrostki wylicza nie zauważając
pomyłki: ja żyję, ty żyjesz, on/ona
nie żyje.

