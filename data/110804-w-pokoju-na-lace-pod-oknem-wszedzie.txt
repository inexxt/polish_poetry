

„W pokoju, na łące, pod oknem… wszędzie”

 






 




 


Jak ty bezszelestnie wchodzisz w ciemność.


Lateksowe rękawiczki nadal na stole.


Neony tańczą w milknących źrenicach.


Najpierw główka szpilki,


potem moneta bez orła.




 


Jak ty perfekcyjnie tracisz wnętrze.


Lampy błyskowe otulają cię


pierzyną wniebowstąpienia.




 


Byle jak porozrzucane kosmyki włosów.


Krem rozświetlający na duszy.


Lakier do marzeń.




 


Jak ty bezbronnie uciekasz w otępienie…




 


Może jeszcze coś przeczytasz?


„Sto lat samotności” czy coś z poezji?


Przyniosę ci na zamknięcie wieka.




 


Ale wciąż nie mogę się nadziwić,


jak ty bezszelestnie odchodzisz


w czas…




 




 




 




 




 




 




 




 




 




 




 




 


Agata – Kornelia Kucińska

