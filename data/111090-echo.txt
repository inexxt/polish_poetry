

Czuję pustkę
tak wielką
że samo to słowo
zbyt wiele zawiera
nicość też jest zbyt obszerna
by wyrazić to czego nie ma


 


jakbym ja
sama
obijała się
o surowe białoprzezroczyste ściany
każdej komórki mojego ciała
nie ma we mnie
wody ani powietrza
ani krwi
ani nawet nadziei
choć ona podobno ostatnia umiera
więc ja
żyję jeszcze ?


 


to jest stan niewysławialny
nawet przy całym potoku bogactwa
z kropel słów
niebyt w bycie
nicość nicości
słyszę tylko echo
echo teraźniejszości
tłucze się we mnie
wibruje siekąc na kawałki
zadając ból egzystencjalny
nieistniejącym narządom
i nieegzystującym zmysłom
co gorsze jednak
słyszę echo niespełnienia

