
        To chyba już jesień
choć liście jeszcze nie do końca rozgwieżdżone
twardo trzymają się matczynych gałęzi
Przez dziurawy parasol lasu
widać już gwiazdy
bardziej odległe niż wiosna
W pustych gniazdach kukułek
wiatr wygrywa niedokończoną
jesienną fugę
Nawet anioły odleciały już do ciepłych krajów
Gdzie wiatr zawsze kojący
nie sypie w twarz pyłem wspomnień
I w schronisku zostaliśmy 
tylko my i herbata  
zbyt mocno słodzona
jak lekarstwo
na złocistą samotność
zaspanych połonin
To chyba już jesień
wszak głośniej słychać dzwony cerkiewne
jak echo anielskiego skrzydła

