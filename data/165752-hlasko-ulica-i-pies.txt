

W szary, marcowy poranek 
Spotykam w Zlewie Mareczka. 
Znów ma dwadzieścia lat; 
Siedzi sam pod ścianą 
Nad trzecią szklanką piwa. 

Dużo pali, nic nie mówi, 
Unika towarzystwa. 
Wszyscy umarli albo dorośli; 
Nie wiadomo, co z dwojga gorsze. 

Chciałbym spytać, jak się udało 
Powstać z martwych po 40 latach, 
Odwalić ciężką płytę z lastryko 
I pójść przez pół miasta na piwo. 

Ale Marek nie słucha. 
Patrzy przez okno na pustą ulicę 
Gdzie przywiązanego do latarni psa 
Zapamiętale kopie jakiś staruszek. 

Przysiada się do mnie piękna kobieta 
Z wypalonym na twarzy stygmatem szluga. 
"On mi to zrobił", wskazuje Marka. 
"Nie jestem pewna, czy zasłużyłam". 

Trudno powiedzieć po tylu latach 
Co było mądre, a co nie. 
A rany na skórze nie goją się szybciej 
Od tych pod spodem, na samym dnie dna. 

Dlatego milczymy razem, we trójkę 
A nasze milczenie jest narzekaniem 
Na wszystko, o czym wstyd mówić. 
I siedząc tak razem w marcowy poranek 
Patrzymy przez szybę na ulicę i psa.

