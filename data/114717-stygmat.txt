







Człowieku świadomie 
wtłoczony przez Boga
w mityczny krajobraz dzieciństwa 
Oto twoje dziedzictwo 
przykryty patyną czasu nieuchwytny spadek
skarlały syndromem chleba powszedniego
i wywyższony chwalebnym przywiązaniem
Te liczne trasy lichego obszaru
wyschłe rzeki na zniszczonej mapie życia
barwne latawce wspomnień
Ten napis na cmentarnym murze
odmienny od dewizy 
wygrawerowanej poświęceniem
na szabli pradziadka
Więc przekaż potomnemu wycinek ziemi
nasączony koktajlem łez i potu
esencją doczesnego wysiłku
Niech będzie dla niego
bolesnym stygmatem na dłoniach 
noszonym z trudem
lecz przyjmowanym godnie






 







