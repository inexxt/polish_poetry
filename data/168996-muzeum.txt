

 


Zapraszam Cię do Muzeum,
Gdzie obłęd w pamięci się zbiera
I chyba sam nie wiem czemu
Przychodzę tu wciąż i umieram.
Popatrz, tam róży kwiat smukły,
Co miałaś otrzymać ode mnie,
Gdybym go tylko nie ukrył,
By czekał - więc czeka i więdnie.
Tam rozum w księgach się tłoczy.
Zbyt często mój wzrok u nich gościł,
Zamiast czytając Twe oczy,
Zanurzyć się w żywej miłości.
Dalej pożółkłe masz wiersze
I strun pordzewiałych na pęki.
Łzy na nie ciekły najszczersze,
Bo znałem Cię tylko z piosenki.
A tutaj krzyż i różaniec - 
Te chronić mnie miały we świecie
Gdyż poznać nie było mi dane,
Że Niebo się skrywa w kobiecie.
I jeszcze trumna tam czeka
Otwarta, bym służył za okaz
Wypalonego człowieka,
Co nigdy nikogo nie kochał.
Porównał ktoś kiedyś mądrze
Muzea do starych cmentarzy.
Zapal tu znicz, jeśli dotrzesz,
Bym ożył z milionem swych marzeń.
31.08/01.09. 2009r.

