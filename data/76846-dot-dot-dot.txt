

***


Zwykły, świecący napis


Imię twoje


Litery błyszczące w mroku


Rozświetlające drogę do Ciebie


Biegnące wzdłuż linii ramion twoich


Ku nieskończoności


Śpiącej w dłoniach twych zamkniętych


 


Opowieść o Panie Październiku


Nadszedł październik. Poważny, dostojny, starszy pan składający w pośpiechu czarny, podziurawiony parasol mojej przeszłości.


Za oknem zawierucha- twarze, gesty, słowa, oczy spadają na szyby, odbijają się w kałużach, gnają z wiatrem jesiennym. A październik usiadł naprzeciwko mnie przy stole, z herbatą w starym, wyszczerbionym kubeczku. Popatrzył, pokiwał głową, zaświecił szaro-złotym okiem i rozłożył przede mną fotografie, slajdy, obrazy, dźwięki ze starej spiżarni,


 
ze strychu, pachnącego wciąż jeszcze świeżo wykrochmalonym prześcieradłem. 


Nieopacznie dopuścił do głosu miłosne szepty, westchnienia, stłumione oddechy, przepędzane jasnym światłem poranka.


Z wiatrem, na liściu złotym, jesiennym wleciało ciepło rąk twoich. Zagościło w salonie, rozeszło się po sypialni, zadomowiło w kuchni, pochowało po katach. Październik odszedł niepostrzeżenie.


 
Pozostawił po sobie tylko zapach malinowej herbaty i ten kubek z urwanym uchem, dziś samotny, zakurzony, tak smutnie nikomu już niepotrzebny.


 


Świt


Bezradny świt


Zawstydzony swą nieporadnością


Potknął się o mnie


Leżącą na progu nocy


Otuloną ciepłem gwiazd


I ciepłem Twoich rąk


 


Bez


Przez szparę w drzwiach


Po cichu


Na palcach


Wpłynął zapach bzu


Przyniósł mi w darze lato 


Trzymając w ręce 


Wypłowiale wspomnienie 


Smaku twoich ust


Pełnych malinowej trucizny

