

 chcę wygrać konkurs poetycki, bo źle wybrałam
 orientację naukową i płeć
 która mnie podnieca
 zgarnę nagrodę a wtedy nikt już nie będzie pytał
 co widzę na obrazku
 
 wiele zawdzięczam swoim rodzicom a zwłaszcza
 mamie i tacie
 oczy niebieskie jak krew pod skórą zbyt cienką
 by sprostać oczekiwaniom przeszłych pokoleń
 
 chodzę za szybko nie daję
 się głaskać nie lubię słońca i innych ciał zawsze
 noszę przy sobie szczoteczkę do zębów nigdy
 papierosów
 jakby to wyglądało, gdyby potrącił mnie
 samochód i ktoś z rodziny odebrałby moje rzeczy
 a ja przecież nie palę
 

