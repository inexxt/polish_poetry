

przylgnęła do warszawy jak świeżo położona farba, 
do jej niskich tonów i płyt chodnika. tu staje się 

niewidzialna – może odwiedzać empik, jeść na ulicy 
łuskany słonecznik, pytać o drogę przystanki. nie znajdzie się nikt 

kto zauważy kwaśny zapach pomiętej jak sreberko skóry, szare oczy 
wtopione w sufit listopadowego nieba. w niedzielny wieczór 

uruchomi laptopa i napisze do matki: znowu to samo - 
ogrom pracy i dasz wiarę – szef mnie nie zna, mimo że siedzę 

każdego dnia do godziny 20. w pomieszczeniach rośnie ciśnienie, 
z dnia na dzień jest coraz mniej miejsca. i te ptaki 

kradnące tlen z wywietrznika!  nie znam ich 
(choć spotykam zawsze po 20). 

wychodząc z murów rozkładam ramiona na deszcze
i czuję jak po piersiach i udach spływają spojrzenia zmieszane 

z powietrzem; a jednak w macicy rozrasta się korzeń wilgoci 
na tyle wyraźny i czuły bym mogła udawać, że nie zasypiam 
w pojedynkę.

