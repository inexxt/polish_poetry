

6:25
jestem w kuchni. zagotowuję mleko na dwa kubki kakao. a jak już śpisz? 
nie będę budził pomimo, że ciepły napój dobry jest na chłód za oknem. 
śpisz już – sprawdziłem. pod kołdra śnisz swój cały świat – poprawiłem, 
dokładniej nakryłem i się uśmiechnąłem. nie będę budził, nie będę 
trudził – odpoczywaj. piję sam, pod światłem z sufitu – moje sŁOŃCE 
kołdrą zakryte. nawet wylane mleko nie smuci, bo kocham cIĘ.
6:34
a w radiu jazz, a w łóżku my – znalazłem cIEBIE, teraz pora na sen. tak 
mało jazzu w tym jazzie. jazz z tekstem co nie daje spać – ładne słowa. 
ręką do głowy gniotę swój krótki włos. a mój głos muszę zachować w 
milczeniu – śpisz. z boku na lepszy bok – dopiero z tej perspektywy 
cIEBIE widać.
6:43
długopis zostawia ślad. rozmyty ślad chciwego pragnienia – o tOBIE. być 
zawsze tam gdzie tY, w jednym łóżku śnić i niekoniecznie o jednym – dziś 
śpiewam w myślach dla cIEBIE. odgarniam kurz z zegara – za kwadrans 
siódma – czas zaczyna sny mnożyć. ręka wypuszcza kamień w stronę 
żarówki (gaszę światło), druga w powietrzu łapie szkło, by nie obudziło cIĘ 
gdy stanie się przyziemne. odkładam ciepłe i ostre gwiazdy – bez żadnej 
rany. ręka się wsuwa pod tWOJĄ szyję, a noga na nogę wskakuje 
(pilnując cIĘ od góry). przyciągasz - wciągasz oddech razem ze mną – 
wtapiam się ciałem w tWOJEGO ciała kształt. na raz wchodzę wdechem w 
Twój wdech, a wydychamy razem na dwa. czepiam się językiem snu 
tWOJEGO w głowie. śnię o tOBIE.
6:51
dobranoc. ja też już śpię.

