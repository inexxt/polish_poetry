
        odbijam się od parapetów i pakuję walizki nogi
upycham trzy kilometry włosów i szybę
koniecznie.
grawerujemy różne tryby życia a linie
papilarne mówią w której oktawie filiżanka uderzy
o spodek. 
tani chwyt. zabrudzony
obrus. słyszę tylko huk uderzeń o twarz. rękawy zwisają
do kolan materiał uderza
z częstotliwością. 
oddechów 
nie będziemy liczyć. bo to zawsze inaczej. spytaj
podłogę.
 zbyt czysta
by się odezwać. a łóżko
uprzątnięte po tamtej dziewczynie.
czułość. forma wysoka. topnieje
skóra i czuję jak spływa. rozciągam
i rzeźbię całkiem osobne
zwłoki. 
zapełniasz przestrzeń
i pustkę. dziękuję że
byłeś mówi do niego. pod miłym wzrokiem
ukrywa radosny zamysł
w spodniach.
 zapinam
walizkę i czuję miejsce w którym powinnam
być. obejmuję siebie. i ją też. embrionalnie
zasypiam od ciebie.
 tylko
nigdy więcej nie mów do mnie piękna.

