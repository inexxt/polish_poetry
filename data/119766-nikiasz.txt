

I


gwiazdy – to tylko kamienie w nocnym bruku


słońce – oliwna lampka


włosy kobiety są strumieniem, który można zawrócić


a kto upora się z mieczem?


 


tysiąc zaradnych mrówek


zgaduje codzienne myśli swego pana


swego słońca


i kiedy w pięknych ogrodach dojrzewają oliwki


a trackie kopalnie


którym płaci się cenę niewygórowaną jaką jest życie niewolnika


wydają najlepsze złoto


chmurna myśl pana wzlatuje daleko – 


daleko ku żyznym glebom Sycylii


pędzona wiatrem wrogich uśmiechów koterii


i niemożebnych planów




serce pana nie jest złe


w okrucieństwie nie przekracza granic epoki


choć gwiazdy są dla niego właściwie niczym


a słońce lampką oliwną


II


kochasz Nikiaszu


bogactwo piękno i młodość


trzy cnoty hucznego świata


nie mam Ci tego za złe


bo sam – gdybym był Tobą


jaką obrałbym drogę?
 


pewnego dnia pogardzona lampka


wyda szczery blask


przebije chmury
 


w ziemi odezwie się ziemia


w słońcu słońce


w gwiazdach gwiazdy świetliste


ale choćbyś bardzo tego pragnął


miecza nie zmienisz w różę
 


III


jeśli już zawsze będę kochał to co straciłem


to czego nie odzyskam nigdy


pragnieniem uczynię z siebie głupca


napełnię się niewczesną skargą


i świadomy swych ludzkich wypaczeń 


niczego nie zdołam odmienić

