



Kobiety z drugiej strony księżyca 
Przez żart losu zrodzone na Ziemi 
W wiecznym poczuciu nieprzypisania 
Wciąż światu przeciwne 
Machają białymi chustkami
By przetrwać


 


Kobiety z drugiej strony księżyca 
Wieczorami patrzą w niebo
Z papierosem w ręku 
Przez szklaną butelkę 
Próbują dojrzeć 
Rewers niebieskiego ciała  
Niedoszłą ojczyznę 
Kobiety z drugiej strony księżyca
Gubią kroki w ziemskim tańcu
Myślą odwrotnie 
Działają na przekór 
Czują nie tak i nie tyle 
Ile nasz świat pozwala 
I może pomieścić 


 


Kobiety z drugiej strony księżyca 
Przygryzają wargi do krwi 
Zamykają szczelnie myśli i uda
Opierają się przypływom 
W obawie by odpływ
Nie zabrał ich serc 
Na drugą stronę...

