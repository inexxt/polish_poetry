

Najtrudniejsze sola 
wybrzmiewają w cieniu śmierci.


Czarny ptak 
skrzydłem kreśli okrąg
po obwodzie nocy,
kracząc złowieszczo:


ty - tak
ty - tak
ty - tak


Tak.
Ty też zataczasz koło. 
Ty... 
Jak myślisz, na której jesteś godzinie?
Tak. 
Twój dzień też mija. 


Która godzina...?
Ranek był. 
Otworzył ci oczy.
Południe przeszło jak burza.
Zostawiło połamane gałęzie.
Teraz nastała cisza.
Wieczór to, czy już głębia nocy?


Raz, dwa, trzy...jedenaście.
Jedenasta. To nic, że północ tuż.
Do rana daleko...


Zdążysz jeszcze 
wypłakać słoną rzekę,
przelać ból w koryta liter;
Jeszcze przyjedzie ten, 
który przyniesie ci spokój.
W duecie, nie licząc czasu,
będziecie szarpać struny życia, 
zatopieni w radosnych dźwiękach, 
aż po sen.


Jeszcze zdążysz... 
Niech tylko Bóg cię strzeże
od chorych i złych ludzi,
którzy lubią się bawić
wskazówkami cudzych zegarów.


                                                                     (16.08.2005)

