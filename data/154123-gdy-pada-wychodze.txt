
        Gdy pada, wychodzę 
----------------------------- 
dryblowanie chmur pęcznieje 
zwisa poręcz parasola 
nie jestem z cukru 
przetworzę w worku ambicje 
rozluźnię kopczyk z kwiatami 
zaceruję światłem pajęczynę 
tylko mi nie mów że jesteś zajęty malowaniem rogów 
nawiasem mówiąc palisz 
łódka się nie doczekała nakrycia pilot restartował 
Rzym był pyłem na ekranie gdy pokazywali Paryż 
moczyłam nogi 
luźne ramiączka Elle 
jak liście spłoną z czasem 
mama mówi z przekorą w głosie; 
nie noś tych sztucznych pereł dziecko 
wyglądają jak dziadowskie łzy 
zapożyczyła od prabaci i tylko cytuje 
w międzyczasie szuka 
wyszywanych ręczników z monogramem 
puchowej pierzyny z posagu 
to się dzieje teraz 
deszcz nie skraca czasu nie spływa z pamięci 
dalekie fragmenty odbijają się w samym środku domu
    