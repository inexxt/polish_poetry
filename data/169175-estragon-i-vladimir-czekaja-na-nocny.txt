

jeszcze jeden nieudany warszawski wieczór
pieniądze i piwo kończą się równocześnie
opisuje to chyba jakiś wzór matematyczny
którego ja nie znam bo wbrew obietnicy

podręcznika ze szkoły nie zostałem Pitagorasem
co najwyżej marnym naśladowcą Diogenesa
szukającym z zapalniczką na Pradze człowieka
lub kobiety jeśli szczęście naprawdę dopisze

na przystanku obok mnie dwaj smutni panowie
autobus nie nadjeżdża jeden pyta "idziemy?"
drugi mówi "chodźmy" ale nikt się nie rusza
w taką noc lepiej wiedzieć gdzie się skończy

nawet jeśli jest to Dworzec Centralny ostatnio
umyli tam elewację okazało się że kiedyś była
biała

