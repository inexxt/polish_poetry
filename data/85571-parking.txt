

proszą o puste wózki


dwa złote i niewielki wysiłek


Mały patrząc w oczy skroi najtwardsze serce


a większy- Menadżer- schowany za zderzakiem


odstrasza konkurencję 


Schodzi z oczu bo ma pryszcze kły i pazury


Potem pomaga Małemu wskoczyć do środka


i jadą z turkotem trąbiąc na wszystkich


i zbierając przekleństwa


Mały wyciąga monetę i długo waży w dłoni


 


Teraz siedzą na krawężniku w słońcu


jedzą lody a wanilia spływa po palcach


i z przymkniętymi oczami wyglądają


jakby trzymała ich tu tylko grawitacja


 


Menadżer pochylony opowiada o wyspie


na której rośnie naprawdę duży market


a wszystkie półki są na wyciągnięcie


nawet jego ręki


i jest tylko jeden


tylko jeden stary ochroniarz
 

