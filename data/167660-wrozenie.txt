

spójrz mi w oczy
podnieś kurtynę powiek
bym w dwóch żyjących szklanych kulach
zobaczył jutro

tylko po co
jutro i tak zapuka do drzwi
trochę z obowiązku jak listonosz
trochę z przekory jak stara ciotka
z ubłoconymi butami i zadrapanym nosem

chcę wyczytać z gry świateł na tęczówce
czy razem otworzymy mu drzwi 
zapraszając na herbatę
czy razem schowamy się pod stół
twierdząc że dom jest pusty
czy też podzielimy się rolami
zapominając o teraz 
jutrzejszym wczoraj
wczorajszym jutro

a jeśli jutra nie ma
cóż wystarczy mi
   dziś i my

