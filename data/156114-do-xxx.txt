

Wpadam czasem w obsesję, kochany
jadowity sztorm kąsa brzegi umysłu
pod egidą napęczniałego serca

słońce krwawi, ugodzone siłą mego uczucia
gdy biegnąc wieczorem ku jego sennej tarczy, 
pragnę wykrzyczeć jak bardzo Cię kocham

żądza rzadko nasącza serce trucizną
rzadko zasypiam czując jak ono puchnie boleśnie
nie płonę, pożoga nie popieli mego wnętrza
nie palisz sadów we mnie, 
nie chcę zjeść zakazanego jabłka

to dziwne i nowe, kochany

to raczej zimny ocean, który silnymi falami łączy nasze stopy
narzuciłeś grę, zupełnie jakbyś znał moje zwyczaje

czy też słyszysz cichy szept wody o wschodzie słońca?
czuję, że ją rozumiesz jak ja
śliwkowe sny łączą nasze wyczekujące siebie dusze

zburzyłam sercem mury zamku, w którym się uwięziłam
obejdę na szczudłach równik by dotrzeć do Ciebie

nie badaj mojego spojrzenia błyszczącym wzrokiem
jestem artystką, zbieram paletę barw z codzienności
jestem w stanie nadać spojrzeniu każdy odcień
i skrywam często duszę przed światłem Twoich oczu

