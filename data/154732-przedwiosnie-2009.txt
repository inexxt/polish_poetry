

myślenie o tobie tak jak ja chcę kołysze 
choć noc jest zimniejsza od tych wszystkich 
kochanek i narzeczonych z których każda 
miała w sobie coś co warto by opisać 
chłopcy patrzą na mnie kiedy przechodzę
w sukienkach w kwiatki i włosach które trwają dłużej niż zapach
żaden nie pisze o mnie tak chaotycznie jak na to zasługuje 
nawet pytam i mówią mi że idziesz przy mnie
a na sukienki jest jeszcze za wcześnie
ale ja nie widzę i dlatego wierszy o tobie nie było 
za minutę spojrzę w niebo powiedzieli 
że będzie widać więcej niż zwykle 
głupcy nic nie wiedzą teraz ciemno 
wcześniej były tu bociany 
kołowały bardzo długo nad ulicą
potem nie wiem tylko że niebo 
czyli smutne i że ciągniesz w dół kiedy zamknę oczy

