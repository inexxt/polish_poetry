

W czasie uczty wśród owczej braci nie mogło zabraknąć jakże cenionych i smacznych oscypków wyrabianych z koziego mleka (na pohybel kozom jak to mawiały owce przed spożyciem tychże specjałów). Większość owiec, nie doczekawszy wieczora, spała a wydobywające się z ich pysków senne me nie przywodziło na myśl żadnego niebezpieczeństwa. Lecz wróg czuwał. Wilki (bo o nich mowa) w przeciwieństwie do owiec, braci pasterskiej, opracowały swój aparat łowiecki do perfekcji wykorzystując najnowsze osiągnięcia wilczej techniki. Gdy któraś z owiec oddalała się od stada (za potrzebą jak to mawiały owce) specjalny system monitoringu rejestrował wszystkie jej ruchy i bezlitośnie zdradzał położenie. Lecz nie myślcie, że owca już nie wracała. Przychodziła z powrotem tym chętniej im bardziej była podatna na zabieg przejmowania nad nią kontroli. Owce przekabacone aktywnie uczestniczyły w życiu stada i przejmowały najważniejsze funkcje w tej wełnianej społeczności. I tu autor zdał sobie sprawę iż zaszedł już za daleko w swojej historii, gdyż nie zamierzał opisywać władzy totalitarnej w owczym państwie kierowanym przez przebiegłe wilki, a jedynie wątek sielankowy w życiu owiec, których miękka wełna przypomina obłoki a ich bezradność wobec zagrożenia ujmuje nasze serca. I znowu chce się żyć. Meeeeeeeeee.

