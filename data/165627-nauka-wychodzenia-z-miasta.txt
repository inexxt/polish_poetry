

Najświętsza Panienko z Placu Szembeka! 
Madonno Ormiańska o złotych zębach, 
Przy twoim cudownym stoisku z płytami 
Spotykam po czterech tygodniach Agatę. 

Idziemy na kawę, choć mi już nie wolno 
Pić kawy, Agaty - mam słabe serce. 

Idziemy przez baby z siatkami, przez bazar, 
Te cztery tygodnie głodne, gołębie. 

Idziemy bez końca, wychodzimy z miasta 
W gorącej od czerwca, nudnej procesji. 

Już nie ma Grochowa, Najświętsza Panienko. 
I nas tak samo już nie ma na świecie.

