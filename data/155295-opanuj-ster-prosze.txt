
        Opanuj ster, proszę
 sztorm wzbija jak whisky paląc me skronie
 ostrożnymi ruchami bioder płynę ku Tobie
 ignorując skrzące krople, punkciki w ciemnej toni
 ukołysz mnie w rytmie walca
 
 Melodia odpływa to przybija do mych uszu,
 jazgot ptaków w szumie odchodzących fal
 Obniżam lot jak mewa chyląc się po zdobycz
 ale dziś nie ja łowię, ocean mnie pochłania
 ściskasz moją kibić, kołysząc jak zbłąkaną łajbę
 
 Spadam spiralą, przedziurawionym latawcem
 syrenie łuski mienią się między falami
 wiszę na Twych ramionach jak zmęczony żagiel
 biała suknia powiewa poddając się w rytm walca 
 Nie obiecuj mi bałamutnie złotego piasku
 pieszcząc delikatnie muszelki mej duszy
 czytaj z korali moich warg, tam znajdziesz instrukcję
 jak wydobyć bursztyny i muszle rzucone w głębiny
 
 jestem zbyt zmęczona, by Ci przekazać co chciałam
 mogę jedynie kołysaniem odwodzić Cię od Itaki
 moje włosy wypłowieją jak wodorosty na słońcu
 w oczekiwaniu aż przeczytasz list z tonącej butelki
    