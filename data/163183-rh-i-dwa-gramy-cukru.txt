
        przylegamy
do jasnych ścian warg rwących potoków naskórka mamy siebie
na końcu języków już prawie znamy swój smak bo
przylegamy 
do poranionych firanek rzęs zostających co noc na kolację 
po lewej stronie policzka wspinamy się 
na szczyty błahych oksymoronów wylewających się z kieliszków
już prawie pustych bo
przylegamy
do lamp nocnych na ulicach skrzyżowaniu których tak wielu szuka miłości
po połknięciu kolejki szans w białej sztucznej polewie oczami wypatrujemy 
w ich świetle siebie wzajem bo
przylegamy do wspólnych snów rozrzuconych po łóżku patrząc
na wiszące odwrotnie niebo w sześcianie szklanym napotykamy swoje spojrzenia
szukając ust zatrzymujemy się obok siebie na zawsze
    