
        potrafię bezbłędnie rozpoznawać ludzi 
skończonych, już po jednym zdaniu: 
 
„elementy opery mydlanej w Twin Peaks  
intensyfikowały pozostałe aspekty  
tego serialu, takie jak...” 
 
to jest koniec twojego życia: 
dobiegasz trzydziestki, 
 
zaczynasz zapraszać znajomych 
na kolacje z winem, na których 
 
wszyscy siedzą przy stole, piją 
z kieliszków, uważając by nie dać 
plamy  
 
chociaż w razie czego jest mydło 
dużo mydła na wszystkie rodzaje 
plam 
 
tak kończy się twoje życie: 
 
umierasz w mydlinach,  
w winie, podczas kolacji,  
wśród znajomych 
 
oglądając  
Miasteczko 
Twin Peaks
    