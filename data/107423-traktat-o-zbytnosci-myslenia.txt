

myśl to wcale nie jest akt wyższej moralności


ani fakt zaistnienia znakomitości bliżej nieokreślonej


a dla przykładu podtrzyma tą ideę kilka ludowych powiedzeń:


-gdzie dwóch myśli tam czujący korzysta


-myślał indyk o niedzieli a w sobotę mu łeb ucięli


-gdzie kucharek myśli sześć tam nie ma co jeść


-gdzie diabeł nie może tam myślącą babę pośle


-myśli z wozu koniom lżej


-myślał wilk razy kilka ponieśli i wilka


-szukać igły w stogu myśli


-i tem podobne


 


zatem porzuć mój bracie miły myśli


które wokół Ciebie się owiły zajadle


poczuj


ale nie jak mędrca wiara bardziej niż oko


a ponad wszelkie wyobrażenia ludzkich


spostrzeżeń i kulturowych spowinowaceń


ponad znoje nieumiejętności odgadnięcia


co myśli kobieta gdy mówi: nie


co myśli mężczyzna gdy mówi: proszę?


co myśli polityk gdy mówi: ja tego nie powiedziałem


co myśli obiekt naszych westchnień gdy milczy


co znaczy uśmiech co znaczy gniewne czoła zmarszczenie


porzuć to bracie i siostro po wsze czasy


poczuj


ale nie emotywnie


nie bezpretensjonalnie prostacko 


nie jako wyrażenie potrzeb fizycznych


poczuj ponad wszystko co znasz


co pojąć potrafisz


unieś swoje jestestwo tak zwane


ku nieobliczalnemu obliczu doskonałości


wyczucia dystansu do rzeczy przemijających


do kobiet odchodzących


do kłamliwych polityków


do wojen na górze i tajnych współpracowników


najważniejszy jesteś Ty - mój czytelniku


Ty i Twoja czujń - myśli są dla ludzi


 


-najżywsza myśl nie dorówna nigdy najsłabszemu nawet czuciu*


 


 


--------------------------


*David Hume

