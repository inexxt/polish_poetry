



Krok po
pradawnej ścieżce
gdzie kamień układał niewolnik
To co
miało być wieczne
czy dzisiaj w pamięci ma pomnik?


Kap, kap
zdrój w cegle wysycha
Odkąd to z nich nie piliście?
Sza, sza
bo mówców nie słychać
Na forum zamilkły już liście.

Hej Cesarzu, dokąd wiodą te drogi
Co trwają ab Urbe condita?
Idę, idę i już bolą mnie nogi,
Vanitas et omnia vanitas.


 


Raz głaz
wskazała mi droga
Ta skała podobno jest święta.
Ja sam
szukam w sobie Boga
A na niej palono jagnięta.


Brzdęk, brzdęk
powieki zamykam
i gram sobie pośród ruiny
Hej, hej
po co ci ta muzyka?
A po co się w ogóle rodzimy?


 


Hej Cesarzu, czy wybrałem złą drogę?
Jej chwała ab Urbe condita!
Idę, idę i już dalej nie mogę,
Vanitas et omnia vanitas.


 


Hyc, hyc
przez duszy aleje
błądzimy, gdy nocą jest cicho.
Świt mi
przynosi nadzieję -
nie wszystkie prowadzą donikąd.


 


Hej Cesarzu, cóżeś wskazał za drogę -
jak rozumieć mam ten znak?
Gdy zaszedłem aż odjęło mi mowę
Wieczne Miasto porwał wiatr...


 


X 2008r.




 


 

