
        W stereo czy w mono wolisz bym Cię słuchał?
Mam machać głową, przytakiwać czy patrzeć w twoje załzawione oczy?
Czemu nie możesz wysłać mi swych uczuć w Mp3,
kiedy jestem daleko.
Siadłbym wtedy, nałożył słuchawki i wreszcie Cię słuchał w skupieniu,
jak zawsze chciałaś.
Delikatny materiał głaskałby mi słuch, raniony przez twoje gorzkie żale,
gorzkie bo nie posłodzone.
Nigdy nie było w Tobie na tyle cukru by mnie zrozumieć.
Sama przecież wiesz, że jestem cukrzykiem dobrej emocji.
Gdy stoisz obok pełno we mnie sprzężeń,
jakieś zgrzyty, wrzaski, płacz, palący szum i śmiechy dzieci.
Ach jeszcze te dwa małe wytwory naszej wyobraźni, a może jej braku.
Czy one też muszą słuchać tej samej emocji, którą gra nasz duet.
Odłóżmy chociaż instrumenty dęte na czas nocy.
Gdy jedyny dowód naszej kiedyś miłości śpi.
Te zdjęcia, te filmy upchane po szafach.
Kogo one przedstawiają? Czy to my?
Widocznie graliśmy kiedyś słodkie melodie, 
choć nawet czas new romantic w końcu mija w natłoku błahych spraw.
Tak błahych, że aż przytłaczających swoim ciężarem.
Chcę Cię znów kochać, ale poczekaj,
zostawiłem serce w samochodzie.
    