

Spotykam się z moją ziemią
o wszystkich porach roku,
zwłaszcza o świcie.
 
Rozmawiam z nią wtedy
mrugnięciem powieki,
miotaniem 
głębokiego oddechu,
słowem skreślonym
od niechcenia 
w notatniku.
 
Ona mnie rozumie.
Odpowiada mi
drobną amunicją deszczu,
potężnymi kulami śniegu,
wysmukłymi 
pociskami słońca.
 
Odpowiada mi 
gęsto
zadrukowaną kartką
podręcznika do historii.
 
Odpowiada mi
rozmową przechodniów,
śpieszących się do swoich 
posterunków
walki o kromkę chleba. 
 
Potem piszę raport ze spotkania.
Lekko wyidealizowany,
ale prawdziwy.
 
Pewnie go włożą,
do odpowiedniej szuflady,
opatrzonej etykietą
z napisem 
,,niezgodne z normami UE"

