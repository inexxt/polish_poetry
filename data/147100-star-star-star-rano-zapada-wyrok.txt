

I.
rano zapada wyrok: dzień pod znakiem 
oszczędności światła. na stanowisku chmury.
wpisani w turystyczne krzesełka rozmawiamy
o polityce: o tym co się komu zdaje i o tym co
się marzy. w krótkich chwilach panowania
słońca wystawiamy w jego stronę gładkie,
chłonne twarze. milkną dyskusje 
i tylko dziecko pod stołem nadal szuka
wspólnego języka ze ślimakiem.

II.
w południe rzeź: ktoś rozcina niebo na dwie 
nierówne części. obserwuję jak wchodzisz 
pomiędzy krople a śliskie płytki w werandzie; 
ratujesz rzymskie rolety, mocujesz się z klamkami.
wychodzę przez piwnicę wprost na ubitą drogę.
zamiast kurzu - woda w każdej koleinie; krew
z rozciętej o kamień pięty zostawia odcisk 
hemu na dnie kałuży.

III.
wieczorem wszystko jasne: świetliki 
w konwulsyjnym tańcu nad gładką taflą jeziora, 
miękki balon światła wylewający się z lampy 
na sztywno wykrochmalony obrus. 
jesteśmy tu sami: ja i szerszeń tłukący o szybę,
jakby z zazdrości o suchą podłogę.
ampułka jadu i ampułka ciała scalająca wodę.

czyją szybę ja zaciekle forsuję?

