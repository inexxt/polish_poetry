
        do Eurydyki pisz małymi literami 
niech przyzwyczaja oczy zanim wyjdzie  
bez niczyjej ręki niech je czyta bez światła
słowa świecą kiedy piszesz że kiedyś
przecież wszystko co masz do zrobienia 
się skończy i będziesz mógł po nią iść 
niech nikt nie usłyszy jak próbuje rozumieć
obcą  już mowę  pisz cichymi szeptami
bo tam tylko ptaki milczą bez serca i ty 
byłbyś gdybyś przestał czekać  
warunkiem jest zejście po nią powtórnie
będziesz mógł dopiero kiedy umrze prawdziwie 
tak jak ta chwila umiera póki co 
słuchaj pieśni przelotnych jak twoje 
gdyś jeszcze nie wiedział 
(ty już wiedziałeś)
i pisz do Eurydyki małymi literami
aż zniknie zanim się obejrzysz
    