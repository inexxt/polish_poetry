

świat na pocztówkach nie układa się w całość


niecierpliwy jest papier kredowy


i kolonia gąbek na tablicach z kamienia


w mniej czułym rejestrze co było już nie jest


cienki całun pikseli na bocznych uliczkach


 


kto nie został powołany do kadru


niegodny reprezentowania miejsca i czasu


ten już jest utrwalony


gipsowe odlewy wypełnią jego ślady


odciski będą zdjęte źrenice zwężone


 


edytor słowa zamieni litery


wszystko co 
staje się 
z tą chwilą 
się zdaje


w kieszeniach błyszczą monety z fontanny


serce pod tynkiem nie zaznaje strzały


bez blizny goi się napis na drzewie


tu nie byłem

