

gdybym kochała marynarza


moja miłość miałaby


żagle


płynęłaby za nim


pchana tęsknotą


jak podmuchami wiatru


a po jego powrocie


siedziałaby zmęczona w fotelu


i patrzyła na nas z zadowoleniem


 


gdybym kochała pilota


moja miłość miałaby


skrzydła


leciałaby za nim


gnana tęsknotą


jak dzika kaczka


a po jego powrocie


siedziałaby zmęczona w fotelu


i patrzyła na nas z zadowoleniem


 


ale ja nie kocham


nikogo


moja miłość


siedzi w kącie bezczynna


i patrzy na mnie z wyrzutem


 


 


 

