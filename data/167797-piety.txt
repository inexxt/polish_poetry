

Wszystko święte jest na Ziemi
 Zapamiętaj.
 We śnie świętym święte ciało
 Wypoczęte.
 
 Każdy oddech świętej piersi - 
 Boskie tchnienie.
 Z każdym krokiem się uświęca
 Twe spojrzenie.
 
 Święte trudy niech poświęcą
 Nasze skronie.
 Święty chleb jak łza pod rzęsą
 W świętej dłoni.
 
 Z łożem świętym złożę święty
 Pocałunek.
 Świętą stopą musnę pięty
 Pod całunem.
 
 Święte wojny czas prześwięcił
 W święty spokój.
 Wszyscy święci wniebowzięci - 
 Pusty pokój.
 
 Czasem tylko spokój błogi
 Myśl zamąci,
 Bo nie wierzy w proste drogi
 Do świętości.
 


               11-14 XII 2009

