

w kawiarni pod oknem ten sam smutny 
chłopak w okularach czyta uparcie 
tę samą książkę Lucien Sève'a 
wypala przy tym nieprawdopodobne ilości 
papierosów nie zamawiając niczego do picia 
kierowniczka przymyka na to oko bo przynosi jej 
do czytania kryminały a trudno czasem o lepszą 
rozrywkę na wtorek wieczór 
widuję go codziennie od miesiąca 
ta sama książka Lucien Sève'a 
na oko jakieś sześćset stron i chyba 
tyle samo papierosów każdego dnia 
więc pytam na boga człowieku 
o czym jest ta cholerna książka? 
na co ten odpowiada
a skąd ja mam wiedzieć
nie znam francuskiego

