

znajdziemy więc miejsce gdzie noc
przebija liście wyblakłe słońcem a 
rozstania przędzie się poranną mgłą
będziemy tam jak słowa wyławiane
z książek czasem całe zdania 
tylko dla siebie modlitwą
której uczy się na klęczkach dywany
i świecznik wiszący tak bardzo nisko
nad głową a my  jesteśmy w nim 
jak drobne pomiędzy zębami i płacimy 
mu sobą za dobrą śmierć tak że czytając
nas będzie się czuło drżącą rękę piszącego
a on pozwoli nam zapomnieć i
przestaniemy mówić swoje imiona
dużymi literami a z czasem zaczniemy żyć
jak różnobarwny deszcz co żeby spaść musi 
się narodzić z wiązki białych chmur i przyjdzie
taki dzień  że zobaczysz we mnie łany zboża

