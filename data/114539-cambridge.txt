
        Trawa jest tu zielona jak nigdzie na Ziemi
Kościoły tak potężne (że prawie słyszałam
napomnienia od Boga, że prawie klęczałam)
A przecież koronkowe są mury ich wieży.
I nigdzie tak jak tutaj nie smakuje piwo.
I nigdzie nie ma przecież tak łatwych pieniędzy.
Więc do czego mam wracać? Do syfu i nędzy?
Tam mnie nie potrzebują i nie chcą - o dziwo.
Więc mi obce mają być te krymskie sonety?
I nie będę nadstawiać ucha bez potrzeby?
I ta cała nostalgia, tęskność... to są bzdety?
I me silne korzenie mają odejść w niebyt?
Tylko czasem w wściekłości swoje myśli przeklnę.
Jakże ja mam chcieć Polski, gdy mnie Polska nie chce?
    