

Prowadź mnie,


gdy góra na górę pada,


gdy pagórek się równa,


gdy podeptane rośliny lamentują...


            
Prowadź mnie,


gdy śnieg topnieje,


gdy lód przebija kamienne serce ludzi,


gdy rosa płacze na płatkach kwiatów...


            
Prowadź mnie,


gdy słońce nie chce zajść,


gdy zorza mdleje,


gdy Księżyc rozpacza po dniu...


            
Prowadź mnie,


gdy człowiekowi człowiek krzywdę wyrządza,


gdy człowiekowi człowiek pięścią obłoży lico,


gdy człowiekowi człowiek serce nienawiścią przebije...


            
Prowadź mnie,


gdy gniew zakryje rękoma moje oczy,


gdy pycha połechta moją próżność,


gdy duma nie pozwoli odejść od siebie...


            
Prowadź mnie,


gdy Biblia mieni się od mych łez,


gdy szukam Cię wśród mroku,


gdy nie potrafię przebaczyć...


            
Prowadź mnie,


gdy krzyczy spadająca gwiazda,


gdy krzyczy porzucona książka,


gdy krzyczy maltretowana żona...


            
Prowadź mnie,


gdy nie upiorę zasłon, 


gdy nie odrobię zadania,


gdy ogarnie mnie grzech...


            
Prowadź mnie,


gdy zabraknie na tym świecie wiary,


gdy nadzieja spakuje walizki,


gdy odtrącona miłość popełni samobójstwo...


            
Prowadź mnie,


gdy myślę o Tobie, Mesjaszu,


gdy we śnie pytam „dlaczego”, Odkupicielu,


gdy robię znak Krzyża, na którym skonałeś,


o Chryste...

