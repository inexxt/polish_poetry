



Koniec mojego wieku


Nareszcie sama.


Nie pytajcie mnie, dokąd poszłam, dlaczego. Nie idźcie za mną.


Stukot moich obcasów na chodniku. Każdy krok oddala mnie od waszego świata, niekończących się narzekań, pretensji. Zostawiam za sobą wasze kolejki w sklepach, pełne agresji i butelek po piwie prześwity, niechęć, z jaką patrzycie na każdego, kto chociaż trochę się od was różni. Chcę uciec przed wyścigiem szczurów; pogonią za dobrymi ocenami, lepszym stanowiskiem w pracy, pieniędzmi. A może również przed samą sobą? Mijam ostatnie, szare bloki, zmęczone twarze przechodniów. Jesteście tak blisko mnie, a tak daleko, zamknięci we własnych uprzedzeniach, lęku. Narzekacie na samotność, a boicie się otworzyć na drugiego człowieka...


Zamykam za sobą furtkę do parku, tym samym wkraczając w nowy świat. Daleko od brudnych uliczek osiedla, nieprzyjaznych spojrzeń sąsiadów. W zimny, jesienny dzień nikt niczego nie szuka na starej Cytadeli. Oni wolą zwiedzać Kupiec Poznański, szukać korzystnych przecen w Tesco, typować zwycięzcę "Baru".


Idę do dawnego Amfiteatru. Połamane ławki, scena, na której jedynymi aktorami są wiatr i deszcz.


Ogromne, porośnięte zapuszczonymi krzewami wzgórza chronią przed ciekawskimi tę sztukę, której nie ma. Powoli wspinam się na jedno z nich, siadam na małej polance.


Czuję się bezpieczna, wiem, że tu nikt mnie nie znajdzie. Ślady mamy kończą się w najbliższej drogerii, Siwy rozpocząłby poszukiwania od knajpy pełnej skoksowanych dresików. Każdy widzi mnie tam, gdzie sam czuje się najlepiej.


Amfiteatr jest moim azylem spokoju. Tu, wśród drzew i wiatru wszystko zaczyna się od początku...


 


Życie człowieka przypomina mi czasami te wszystkie durne epoki literackie, o których uczę się w szkole. Może dlatego, że jedno ludzkie istnienie musi zawrzeć w sobie historię całego świata?


Każde narodziny to cud, więc rodzice stają się dla nas bogami. Mogą wszystko. Mają magiczną moc: umieją prowadzić samochód, rozwiązać najbardziej splątane sznurowadło, nacisnąć jeden guziczek, aby w całym domu rozległa się muzyka...


Ich Olimpem są "dorosłe" miejsca: biuro z kręconymi fotelami, przednie siedzenia samochodu, przyjęcia, które znam tylko z telewizji.


Tak bym chciała dostać się już na ten Olimp! Kiedy mamy nie ma, przymierzam jej ogromne buty, pożyczam szminkę, siadam przed lustrem. Jestem teatrem jednego aktora, a moja sztuka to wyobrażenia o świecie dorosłych. Zgodnie z antyczną zasadą mimesis naśladuję życie w każdym szczególe... Wyobrażam sobie ten świat i przybieram różne role: mamy , nauczycielki, pani kupującej w sklepie.


Wiele z tych zabaw znajduje odbicie w tym, co robię poźniej. Moje późniejsze zainteresowania, praca w dużej mierze opierają się na marzeniach z lustra...


Tą mitologiczną sceną rządzi fatum: gra kończy się, kiedy trzeba iść do przedszkola, położyć się spać.


Tak samo jest w życiu: wszystko z góry zaplanowane, na nic nie masz wpływu. Chociaż starałbyś się ze wszystkich sił; rysował ładne szlaczki w przedszkolu, grzecznie jadł znienawidzony szpinak, nie dostaniesz wymarzonego autka, jeśli w skrytce taty czeka książeczka o Harrym Potterze. 


A jak możesz uciec na koniec świata przed znienawidzonym leżakowaniem, jeśli pani mocno trzyma cię za rękę?


Pogodzilismy się z tym; wiemy, że nie ma innego wyjścia. Nasz uporządkowany świat zachwyca, wzrusza dorosłych. Na widok dziecka każdy się uśmiecha, przez chwilę z powrotem staje się niewinny. Przeżywa katharsis nad kołyską
, 
czy piaskownicą.


Ja-dziecko nie wstydzę się samej siebie. Chcę jak najlepiej poznać swoje ciało, dom, otaczający mnie świat. Zadaję dużo pytań - jeszcze wielu rzeczy nie wiem. Czasami sama wyjaśniam sobie trudne sprawy; tworzę mity, które pomagają mi zrozumieć rzeczywistość...


Szukam piękna. Cieszę się drzewami pod blokiem, pieskiem, który tak fajnie macha ogonem, niebieską torebką pani na ulicy.


Kiedy coś mi się podoba, głośno się śmieję, tańczę. Niech wszyscy cieszą się razem ze mną!


To mój złoty wiek, pełen harmonii i radości. Kończy się, kiedy idę do szkoły...


Zniknęłam JA, indywidualność pełna marzeń i pomysłów. Staję się częścią grupy, która dąży tylko do jednego celu: być "jak wszyscyi". Równość, jedność z otoczeniem to mój Bóg.


Chcę wtopić się w tło, pozostać anonimową dziewczynką z paczki. Jeśli "wszyscy" zachwycają się bajką o rybce Nemo, ja również wychwalam ją pod niebiosa. Tak jak każdy w klasie mam zeszyt z Harrym Potterem, czy płytę Britney Spears - umarłabym ze wstydu, gdyby byłoby inaczej. W dużej mierze to nauczyciele, szkoła odbiera nam indywidualność. WSZYSCY piszcie to, co mówię, ustawcie się parami, nie zadawajcie pytań! A teraz IDZIEMY na przerwę! Używa się słów "my", "wy". Za to brakuje słowa "ja"...


Każde dziecko ma swój osobisty język, do którego mają dostęp tylko najbliżsi. Kiedy idę do szkoły czy na podwórko, nie powiem przecież "papu" na obiad! Wyśmieją mnie! Zaczynam mówić tak jak wszyscy: wuchta, zrobiłam gnój, zajebiście. Jeśli zaczynają przeklinać, ja też przeklinam. No co? Nie mogę przecież się wyróżniać! 


Jesli wszyscy nosimy dopasowane dżinsy, kpimy z kogoś, kto nosi szerokie. Odsuwamy się od fana hip-hopu - przecież IchTroje jest najlepsze!


Czytamy pod ławką (nie:ja czytam) Bravo, później Dziewczynę i Twista. Wierzymy głęboko, że dzięki prezentowanej przez modelkę niebieskiej bluzie z numerkiem skończą się nasze problemy; prosimy mamę o Clerasil, żeby mieć tak gładką skórę jak dziewczyny z fotoopowieści.


Zachwycamy się przystojniakiem z Just5 i nigdy nie przyznam się, że tak naprawdę dużo bardziej podoba mi się Jasio z ostatniej ławki, który tak miło się uśmiecha...


No, chyba, że nagle wszyscy uznają Jasia za bóstwo. To zmieniłoby postać rzeczy.


Pewnego dnia wszystko się odmienia. Zauważam, że bardziej niż pop podoba mi się techno, chcę zapuścić włosy, chociaż inne dziewczyny mają krótkie. Dostrzegam , że każdy człowiek jest inny i dobieram sobie przyjaciół kierując się ich wnętrzem, nie ulubionym zespołem muzycznym...


Mój "renesans" inności zaczął się chyba, kiedy poszłam do liceum. Wtedy zmieniłam styl ubioru, zaczęłam głośno wyrażać swoje własne zdanie, buntowałam się przeciwko sprawom, które mnie oburzały. Na nowo odkryłam swoje pasje z dzieciństwa: książki, marzenia o podróżach. Zdobywam także nowe zainteresowania. Szukam swojego miejsca na świecie, chcę zdobyć jak najwięcej nowych doświadczeń. Wybrać dla siebie najwłaściwszą drogę.


Nie odcinam się od ludzi. Po prostu to oni mają pasować do mojego sposobu życia, nie odwrotnie.


W tym okresie pozbywam się wielu dawnych przyzwyczajeń, ubrań, płyt. Zamieniam noszone przez "wszystkich" dżinsy na mini, kupuję "bamberskie" różowe wisiorki. Akceptuję inność: chodzę na piwo z kumpelami z dyskotek, ale również skejtami, metalami...Wierzę, że mimo paru zbędnych kilogramów i uczulenia na przedmioty ścisłe jestem kimś wyjatkowym, niepowtarzalnym.


Nie ciąży już nade mną fatum rodziców, grupy, która mnie odrzuci. Jestem panią siebie.


Moje zainteresowanie facetami nie kończy się już na chichotaniu z kumpelami przy nowym Bravo. Staram się przyciągać uwagę chłopaków na osiedlu, flirtuję na dyskotekach. Podkreślam swoją kobiecość: maluję się, długo dobieram ciuchy, zanim wyjdę z domu.


To tylko gra: moje zauroczenie nigdy nie trwa dłuzej niz kilka dni, a łzy... do spotkania lepszego "obiektu".


Najważniejsze, żebym to ja dobrze się bawiła!


Moje nastroje stają się bardzo zmienne. Kiedyś życie było łatwiejsze i bardziej poukładane: kocham mamę, nie lubię Pokemonów, wkurza mnie ciocia, bo kiedyś dała mi klapsa. Teraz moje oceny ludzi i świata zmieniają się szybciej niż sama zdaję sobie z tego sprawę... Znika wiele dawnych uprzedzeń, powstaje nowy system wartości...a może to ja się zmieniam?


W końcu gubię się w tym wszystkim. To nowe, dojrzałe życie staje się zbyt trudne. Nie umiem sprostać wymaganiom rodziców i szkoły.


Widzę ogromne kontrasty miedzy ludźmi, których tak chciałam akceptować, zrozumieć. Moi znajomi z Galaxy, Manieczek coraz niechętniej patrzą na metali, wyśmiewają się z nich.


Nie umiem juz także dogadać się z "porządnymi" laskami z klasy. Chyba nie pasuje im to, że coraz częściej przeklinam, upijam się na imprezach. Uważają mnie za "dyskutę".


Tracę kontakt z dawnymi przyjaciółmi...co tydzień chodzę na dyskoteki, nie umiem już bawić się inaczej. Tak jak w podstawówce pragnę się jak najbardziej upodobnić do swojej grupy, być taka jak oni. Próbuję znaleźć w tym oparcie.


Narzucamy sobie wymogi: nie wolno nam pić tanich win, nosić bamberskich rzeczy, chodzić na imprezy bez "luty". 


Moja mama mówi, że w tym okresie znowu wszystkie wyglądałyśmy tak samo. Przefarbowane na blond, w bluzeczkach bez pleców, kozaczkach ze spiczastymi noskami. Nosiłyśmy wisiorki z cyrkoniami, często odwiedzałyśmy solarium, wyskubywałyśmy sobie brwi.


Nieraz dopadały mnie wątpliwości, lęk. Czy droga, którą wybrałam, jest dobra? Co tak naprawdę chcę robić w życiu?


Po raz pierwszy w życiu widzę sprawy, które mnie przerastają. Wiem, że z moim poziomem wiedzy nie dostanę się na wymarzoną psychologię; nie zmienię również tego, że starsza nie ma pieniędzy na ciuchy z Orsaya i Pimkie. Mam już dość ubierania się na przecenach! Dlaczego nie mam ani jednego stanika z Triumpha?


Brakuje mi czegoś i sama nie wiem, co to jest. Chłopak na stałe? Czasami czuje się zmęczona moimi flirtami, chciałabym znaleźć w kimś oparcie. Ale z drugiej strony każdy facet nudzi mi się po paru dniach...


Boję się terrorystów, bezrobocia w kraju, ale i lekcji fizyki. Zaniedbuję szkołę, chodzę na wagary.


Często wyolbrzymiam problemy, nawet koloryzuję. Stałam się rozhisteryzowana. Potrafię godzinami opowiadać kumpelom o strasznej kłótni z jakimś chłopakiem. Cieszę się tragizmem tej sceny, w moich ustach brzmi ona coraz straszniej.


Chodzę czasami do barokowego kościoła koło szkoły. Odnajduję tam spokój. Jego wygląd przypomina mi samą siebie: jest pełen ozdób, złoceń, ekspresji. Architektura jest tak skomplikowana jak moja psychika; najprostsze elementy wyeksponowane są tak, aby przyciągały uwagę.W moim życiu drobne nieporozumienia urastają do rangi życiowych tragedii. Lubię być ośrodkiem zainteresowania, w domu i w szkole. 


Promień słońca przebija się przez chmury, oświetla pustą scenę. Przez chwilę robi się jakoś jaśniej, weselej. Nawet połamane ławki zdają się prostować, uśmiechać, jakby oglądały najwspanialszą sztukę.


W moim życiu też nastąpiło takie króciutkie oświecenie.


Kończy się okres mojego buntu, trochę się uspokajam. Godzę się z trudami życia nastolatki; wiem, że pewnych spraw nie zmienię, muszę więc je zaakceptować. Uczę się jednak odróżniać je od tego, co zmienić mogę; co jest zależne tylko ode mnie.


Zaczynam bardziej przykładać się do nauki; chociaż daleko mi do poziomu wymaganego na psychologii, wiem, że każda godzina spędzona nad książkami zwiększa moje szanse. Dałam sobie spokój z matematyką, za to skupiam się na tym, co naprawdę mnie interesuje: literaturą i historią.


Jestem racjonalistką. Patrze na życie obiektywnie, nie daję się już tak łatwo ponieść emocjom. Teraz śmieszą mnie moje zmienne nastroje i jeszcze niedawne histerie z powodu syfa na brodzie.


Przyzwyczaiłam się także do tego, że nie mam chłopaka. Może po prostu nie jestem jeszcze gotowa na miłość?


Wystarczają mi do szczęścia przyjaciele, mój kot, flirty w Galaxy. Chociaż nie podchodze już tak bezkrytcznie do wszystkich wymysłów mojej ekipy. Wybieram to, co mi pasuje. Inni zaczęli brać fetę i krążki, ja zostaję przy piwie. Znajomi to akceptują, nie namawiają mnie do dragów. Jest mi z tym dobrze.


Mój uporządkowany świat burzy się, gdy poznaję Jego.


 


Życie staje się cudownym snem, niekończącym się marzeniem. Tracę realny wymiar rzeczywistości, świat ma dla mnie twoją twarz, a szczęście zapach twojej wody po goleniu.. Właściwie nigdy się nie rozstajemy - kiedy nie ma ciebie przy mnie, ponownie przeżywam nasze spotkania, noszę je w sercu.


Kiedy zamknę oczy, mogę przywołać w pamięci każdy szczegół Twojego wyglądu, najdrobniejszą zmarszczkę Twojej twarzy. Codziennie stajesz mi się coraz bliższy, bardziej drogi. 


Towarzyszy mi niepewność. Wciąż boję się, że nasze następne spotkanie okaże się ostatnim, że zawiodę twoje oczekiwania. Jesteś dla mnie za dobry, nie zasłużyłam na tyle szczęścia.


Mało śpię, prawie nic nie jem, płaczę z radości, kiedy przychodzą twoje smsy. Ledwie się rozstajemy, ja już tęsknie i odliczam godziny do następnego spotkania. Kiedy nie odzywasz się do mnie przez parę godzin, boję się ,że coś ci się stało. Znajomi twierdzą, że oszalałam.


Ale to piękne szaleństwo.


Chociaż znamy się dopiero miesiąc, wierzę, że nasza miłość jest wieczna, zawsze będziemy razem. Uczucie daje mi ogromną siłę, wiarę w spełnienie najbardziej nieosiągalnych marzeń. 


Staję się wrażliwsza; cieszę się pieknem świata, którego wcześniej nie dostrzegałam.


Czasami zdaje mi sie, że nie muszę już umierać; trafiłam do Nieba.


A moim Niebem jesteś Ty.


Na przeciwległym wzgórzu dostrzegam matkę z malutkim dzieckiem. Na chwilę stawia je na ziemi; maluch robi małe, nieporadne kroczki. Upada.


Tak jak pierwsze kroki, pierwsza miłość zazwyczaj kończy się upadkiem...


Czy moje cierpienie było karą za ten ogrom szczęścia? Nie umiem pogodzić się z rozstaniem, życie traci dla mnie sens. 


Na każdym kroku towarzyszą mi wspomnienia, coraz bardziej pogłębiające ból . Czas omija miejsca, które kocham... Wydaje mi się, że to wszystko zły sen, że zaraz przyjdziesz, mocno mnie przytulisz i wszystko będzie jak dawniej. Nienawidzę życia; dlaczego dało mi Ciebie, aby później odebrać? Wolałabym zawsze pozostać w nieświadomości mojej straty niż dziś umierać z tęsknoty za ogromem szczęścia, które straciłam na zawsze.


Powoli umieram - dla świata. Coraz bardziej odcinam się od ludzi, zamykam w sobie. Marzenia dają mi ukojenie: tam wciąż jesteśmy razem, nasza miłość trwa.


Nie chcę żyć wśród ludzi, którzy nie rozumieją mojego cierpienia. Mama jest na nie obojętna; dla niej liczą się tylko moje oceny. Kumpela kiwnie głową i dziesiąty raz spyta mnie, czy nie wygląda grubo w swoich śmiesznych zakolanówkach...kolega przysięgnie zemstę za moją krzywdę, bo po sterydach roznosi go agresja...potencjalnych słuchaczy w pubach interesuje raczej mój dekolt.


Gdzie się podziały uczucia? Razem z końcem mojej miłości odchodzi całe dobro świata, ludzka wrażliwość. Każdy dba tylko o samego siebie: o swoją kasę, gruby tyłek, dzienną porcję amfy czy koksów. 


Po jakimś czasie dostrzegam jednak swoją wyższość nad nimi wszystkimi. Mimo ogromu cierpienia miałam swój miesiąc szczęścia, dla którego warto było żyć. Poznałam to, co w życiu najpiękniejsze;nauczyłam się patrzeć sercem. Przebywałam w krainach, które dla wielu z was na zawsze będą zamknięte - ma do nich wstęp tylko miłość...


Strzepuję papierosa. Żar przez chwilę tli się na wyschniętej trawie, po chwili wygasa. Zostaje tylko popiół.


Podobnie wygasły moje uczucia, wielkie nadzieje. Powróciłam do prozy życia. Moja wielka miłość to już tylko dawne wspomnienie, zasuszona róża w albumie, chwila wzruszenia przy starej piosence.


Nie wierzę już w cud, który spełni wszystkie moje marzenia, uczyni mnie sławnym psychologiem, zabierze w wymarzone miejsca. Muszę dojść do sukcesu ciężką pracą, małymi krokami. Nadrobić czas stracony na marzeniach. 


Poświęcam więcej czasu nauce, regularnie chodzę do szkoły. Inwestuję w siebie: zapisałam się na dodatkowy angielski, kursy na psychologię. 


Już nie głodzę się z miłości; regularnie, zdrowo się odżywiam i liczę kalorie. Unikam słodyczy, jem dużo warzyw i owoców. Chodzę na basen.


Powoli dostrzegam efekty swojej pracy: moje oceny się poprawiają, staję się zgrabniejsza. Zaczynam lubić szkołę: nauczyciele chwalą mnie za przygotowanie do lekcji, a kumpele cieszą się, że "robię się normalna", można ze mną pogadać.


W weekendy pracuję, ustawiam towary w Tesco. Część zarobionych pieniędzy wydaję na ciuchy, trochę odkładam. Chcę w przyszłym roku pojechać do Włoch.


Mam również chłopaka. Nie jest to jednak wielkie, szalone zauroczenie. Ten etap mojego życia już się skończył. Łączą nas wspólne zainteresowania: lubimy te same imprezy, filmy, muzykę.


Jeździmy razem do Manieczek. On czasami bierze krążki, ja nie. Nie chcę. Zresztą wielu znajomych z tym przystopowało.


Mój chłopak przegrywa mi płyty, pomaga w matmie. Uczymy się do matury.


To partnerski układ. Nie ma tu porywów namiętności, ale i bólu, strachu przed rozczarowaniem.


Nie brakuje nam tego. 


Nie rozmawiam z nikim o moich uczuciach. Stałam się wcieleniem utylitaryzmu; wszystko, co robię, jest pożyteczne, ma jakiś cel. Opuściłam świat marzeń...


Leżę na trawie i obserwuję małe, chude drzewko. Ugina się pod każdym mocniejszym podmuchem wiatru; jego życie to ciągła walka o przetrwanie. Każda silniejsza wichura to utrata paru cienkich gałązek, połamane konary.


Pewnego dnia drzewko złamie się zupełnie.


Nie wierzę w ostateczny koniec świata, Apokalipsę z piorunami i trzęsieniami Ziemii. Dla każdego człowieka czas rozpoczyna się i kończy indywidualnie. 


Niektórzy umierają jeszcze za życia.


Moje życie: ciągłe wichury, brutalnie wydzierają mi ostatnie wartości, zabierają ostatnie punkty oparcia.


W którymś momencie zostaję zupełnie sama. 


Moje starania w szkole nie dają rezultatów; wciąż dostaję złe oceny, a chętnych na psychologię przybywa. Związek z Siwym mnie męczy, brakuje mi czegoś. Tęsknię za wielką miłością? To już nie wróci; zamknęłam za sobą bramę, przez którą nie ma powrotu.


Samodoskonalenie? Pogrążyłam się w ogromnym wyścigu szczurów, którego i tak nie wygram.


Przyjażń? Nie umiem już znaleźć oparcia w grupie; co z tego, że tak jak kilka innych lasek noszę bluzę z numerkiem i narzekam przy piwie na wysokie ceny w Orsayu? W czym pomoże kilka godzin przetańczonych w Manieczkach, przesiedzianych pod blokiem? Tak naprawdę człowiek zawsze jest sam. 


Im jestem starsza, dostrzegam coraz więcej fałszu, agresji, obłudy. 


Tracę współczucie, litość.


Moralność? Kumpel okrada kogoś na ulicy. Niemalże mu zazdroszczę; pięć minut równa się moim pieciu zmianom w Tesco. Czterdziestu godzinom pracy, kurzu i brudu za paznokciami. Chcę się z nim zamienić. Nie umiem już dostrzec innego wymiaru tej sprawy.


Patrzę, ,jak moje wartości życiowe odchodzą, jedna po drugiej. Nie staram się ich zatrzymać.


W literaturze okres niemocy, utraty jakiegokolwiek oparcia ma różne nazwy. Mi najbardziej podoba się francuska: fin de siecle.


Koniec wieku. Upadek dawnych ideałów, nadziei. Brak jakiegokolwiek celu.


Ucieczka przed światem.


Amfiteatr to moje schronienie. Tu, wśród starych drzew, odnajduję nową siebie. Wolną od konwenansów, narzuconej mi tożsamosci.. Jestem niczyja, jak drzewa, słońce i wiatr. Nie mam juz przeszłości, doświadczeń, lęku o jutro.


Dobrze mi z tym...chciałabym wtopić się w to tło na zawsze. Nie chcę wracać.


Próbuję uciec do krainy fikcji. Zanim zasnę, wyobrażam sobie różne historie. Tworzę nowy świat, pełen nadziei, która nigdy się nie skończy. Jestem jego stwórcą, wszystko zależy tylko ode mnie.


Tam mogę przejąć kontrolę.


Nie rozumiecie moich opowieści, śmiejecie się. Nie przejmuję się tym. Nie tworzę dla was, tylko dla siebie. Często odgrywam role swoich bohaterów, wkraczam w ich rzeczywistość. Każdy żyje tylko raz, a ja, kiedy tylko chcę, rozpoczynam nowe życie...


Miłość? To zrozumienie. Mnie trudno zrozumieć.. Zaufanie... Jesteś obcym człowiekiem. Jak mogę ci zaufać, jeśli nie ufam nawet samej sobie? Zobowiązania...kojarzą mi się z utratą wolności, własnego zdania. A ja chcę być wolna.


Nieustanna bliskość drugiego człowieka ogranicza. Nie pozwala na pozostanie sobą: gramy, stwarzamy dla kogoś swój nowy, wyidealizowany obraz. Gubimy prawdziwe "ja".


Randki, słodkie słówka, buziaczki. Strach przed okazaniem prawdziwych uczuć, głupkowate gierki w kotka i myszkę.


Aż pewnego dnia jakaś bariera pęka. Kochamy się. Jesteś bardzo namiętny, czuły. Pieścisz mnie, całujesz, doprowadzasz do euforii.. Stajemy się jednością; jest fantastycznie i oboje czujemy,że zawsze tak powinno być


Ale to mówią zmysły, nie uczucia. Gdy pożądanie opada, czar pryska. Znów jesteśmy dwojgiem obcych sobie ludzi, którzy rozmawiają o niczym.


Nie chcesz być tylko przelotnym obiektem zaspokojenia. Potrzebujesz czułości, zrozumienia, trwałego związku. Przepraszam, nie umiem już ci tego ofiarować. Czy nie umiem już kochać? A może stałam się zwyczajną dziwką? 


Koniec miłości, zasad. Koniec mojego wieku. Czy brakuje mi minionych lat?


Czasami tęsknię za moim romantyzmem:szaleństwem, euforią. Dziś osiągam ją w inny sposób.


Za każdym razem trochę się boję. Jak to będzie? Czy moje uniesienia nie będą zbyt mocne, nie zabiorą mnie za daleko?


Ale chęć szczęścia, oderwania się chociaż na trochę od całej beznadziejności, zwycięża. Zresztą wiem, że zaraz przestanę się bać...


Czuję, że moje serce zaczyna bić szybciej, robi mi się ciepło.. Powoli kontury stają się bardziej rozmyte, kolory mieszają się i napierają na mnie ze wszystkich stron. 


Trawa delikatnie mnie pieści. Wiatr śpiewa pieśń wolności, szczęśliwej ucieczki przed złym światem 


Ogarnia mnie ogromna radość, spokój. Czuję się bezpieczna. Nie chcę już nigdy stąd odchodzić.


Ekstazy, moja pigułka miłosci. W niej zawarte jest całe szczęście, jakie kiedykolwiek przeżyłam, wszystkie najpiękniejsze chwile.


Wraca do mnie miłość, utracona nadzieja. O wiele silniejsze, pełniejsze mocy i ekspresji.


Czasami chce mi się wytańczyć moją radość, wyrazić ją każdym mieśniem ciała, oddać całą sobą.


Chwilami już nie muszę - moje serce tańczy.


Cały Amfiteatr bierze udział w tym szalonym tańcu radości. Proszę, zostawcie mnie tutaj! Chcę zachować to uczucie na zawsze.


Staję się częścią krajobrazu, zatapiam się w nim. Faluję razem z trawą, przesuwam się z chmurami.


Wiatr porywa rachityczne drzewko do radosnego tańca. Wiruje w powietrzu, szczęśliwe, ze pozbyło się ciężaru swoich korzeni.


Nastąpił koniec ich wieku.


Zamykam oczy i lecę razem z nim. Gubimy jakąkolwiek łączność ze światem, zatraceni w swojej radości. 


Nie ma już połamanych ławek, sceny, na której odbył się spektakl mojego wyzwolenia. Zniknęły wzgórza, stare drzewa.


Znika rzeczywistość.


Nie wiem, czy na chwilę, czy na zawsze.

