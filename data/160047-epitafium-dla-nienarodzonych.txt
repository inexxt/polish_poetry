

Epitafium dla Nienarodzonych



Zeszliśmy tam pod osłoną nocy
Pod osłoną nocy, by nikt nie widział
Niezwykłej siły jaka nas prowadziła

Na strunach księżycowego światła
Których blasku ujrzeć nie było nam dane
Rozpięliśmy swe kruche istnienie

Co to za wola, gdy strach ją męczy?
Gdy każe nam odejść w przedświcie życia
Z ciepłego półbytu w objęcia mordercy? 

Dalej, o Pani
Prowadź przez noc tak ciemną i cichą
Prowadź przez świat od zmierzchu do świtu
Przez porę zimną, przez świerszczy operę
Niech potrwa chwilę nasz taniec sierocy
Choć dwa oddechy daj zaznać dobroci
Prosimy w pośpiechu – to przecież niewiele...

