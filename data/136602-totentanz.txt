

przechodził Anioł, przechodził i Diabeł
korytarzami bezładnego snu
przechodził Doktor i Śmierć za nim cicho
nad chorym na łożu mąk

przechodził Korowód z człowiekiem na końcu - 
mozaiką z rozbitych szkieł

za nimi szła Wenus, przeszedł i Mars
z nadziei w nieprzelanych hymn łez
przechadzał się Los, trzymając w swych dłoniach
Historię spisaną gdzieś w śnie

jak głaz upadł Anioł w objęcia Diabła
gdzie wiele dla wątpiących jest miejsc
spotkali nad chorym się Doktor i Śmierć
ubili targ tkany z kłamstw

przechodził Korowód z człowiekiem w koronie
z golemem z ciałem ze snu

Nienawiść i Miłość stanęły, bo mur - 
rzeczywistość; iść dalej się nie da
ślepy wyrywał kartki garściami
rugając milczący Los

przechodził Korowód z człowiekiem w koronie
aż król odzyskał wzrok
stanęła procesja z człowiekiem w koronie
papier zmienił się w pył

papier - pył

