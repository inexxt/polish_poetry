



Wyrzeźbię Cię z każdym szczegółem.
Kamiennym swe żądze uleczę
Paznokciem, co wpija się w skórę
I zębem, co język kaleczy.
Tak wkradał się będę codziennie
Pod marmur tulących mnie ramion,
By rozgrzać twe biodra kamienne,
Pieszczotą wygładzić twe ciało.
I nigdy nie przyjdą owoce
Tej naszej miłości spaczonej.
Bo jakże to mógłby mieć ojciec
Potomka od córki rzeźbionej?
Znów będę całował nim zasnę,
Aż w usta nam wplączą się włosy.
Napięcie zostawię niejasne,
Na pięcie odwrócę się bosy.
A w dniu, gdy z uśmiechem mnie zbudzisz
I powiesz, że Bóg dał Ci tchnienie,
Ja jeszcze zapłaczę do ludzi,
By z serca im spadły kamienie.
20 czerwca 2009r.

