



moja dłoń


jest czarna wyciągnięta w noc,


w graniczny kąt nicości.


Mój mózg jest czarny


od filtrowania ciemności.


A wszędzie tam, 


gdzie nie jestem czarny


 
– muszę być nieskończenie głęboki, 


zupełnie jak Twoja źrenica 


cały prześwitujący ciałem 


krwią od myślenia.


 


Gdzie w tym mieście jest 


nieruchoma strona serca


pytam się.


ślepy przewodnik personelu światła


wskazuje mi


Twoje imię.


To już jednak wiem... 


 


To już wiem na pewno


 
– gdzie moja krew się kończy po drodze


...zawsze do usług.


tam się Twoja blizna zaczyna


z piasku.


Gdzie Twój wzrok się kończy...


Niewidzialna pora roku.


 


miłość jest tajną rządową hodowlą.


 
 


 


na odwrotnej stronie


pionowych dni


w dusznym mieście mieszkasz


wszędzie i nigdzie.


 


ale słyszę jak


każda maszyna


każde skrzyżowanie


szepce do mnie


Twoje ciało.


 


(wszystkie


ciała są
  
własnością 


spółdzielni inwalidów)


 


miasto jest echem


Twoich kamuflowanych komórek


podniesionym do ujemnej n – tej potęgi,


i przemieszcza się zgodnie


z ruchem Twojej pionowej krwi...


i pojawiając się tylko tam gdzie Ty zechcesz,


tylko wtedy gdy chcesz 


mi dać kolejną szansę. 


 


a tam


gdzie kończy się mechanika lasu


zbrojonym cukrem


a niewidomy śpi


w jeziorze co


robi oślepiające fotografie


pływają Twoje odbicia w lustrach kałuż.


 


 


wiem że tam jesteś za ścianą dna


tam się próbuję dostać


przez zadrutowane białka.


przez ulice okupowane szarą potęgą betonu,


przez ludzki las wynędzniałych twarzy. 


 


 


gdzie wszechświat ma halucynacje


Nieskończone...


moje są źrenice


powiększone.

