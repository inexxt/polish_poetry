



Czy literatura może pomóc młodemu człowiekowi w poszukiwaniu prawdy, dobra, piękna? 


„…choć życie nasze splunięcia niewarte eviva l’arte! - chwalił sztukę Tetmajer w jednym ze swoich wierszy. Horacy dumnie porównał swoja twórczość do „pomnika trwalszego niż ze spiżu- wiedział, ze dzięki niej nie zostanie zapomniany po śmierci, będzie nadal żył w swoich utworach. „Ja widzę świat przez twoje obrazy…wiem, że one również stanowią część naszej miłości.” - przyznaje Mirabelle, ukochana malarza z powieści Williama Whartona „Spóźnieni kochankowie.”


Każdy artysta, który kocha swoja sztukę, zawiera w niej cząstkę samego siebie: emocje, myśli i wzruszenia, jakimi pragnie podzielić się ze światem. A dla nas- młodych czytelników- książka staje się furtka do rzeczywistości autora, możliwością nawiązania z nim kontaktu. I tak jak niewidoma Mirabelle po raz pierwszy ujrzała świat na obrazach Jacka, my możemy poprzez lekturę otworzyć oczy na wiele nieznanych nam dotąd spraw, poznać nowe miejsca i ludzi, a także na nowo ujrzeć samych siebie…


Jeśli porównamy dobro do kwiatów, najpiękniejszym ogrodem, do jakiego możemy się udać jest Biblia Jej autorem jest Bóg, który na każdym kroku okazuje nam swoja miłość i troskę o nasz los. Biblia uczy tolerancji, szacunku, dobroci. „Przykazanie nowe daję wam, abyście się wzajemnie umiłowali tak jak ja was umiłowałem.”- mówi Jezus, Syn Boży swoim apostołom. Przykłady Bożego miłosierdzia możemy odnaleźć chociażby w przypowieści o Synu Marnotrawnym- historii młodzieńca, który odszedł z domu, roztrwonił swoja część majątku i został bez środków do życia. Wówczas zrozumiał, że opuszczenie rodziny było błędem; postanowił powrócić i prosić ojca o przebaczenie. Został przyjęty z radością… 


W tej przypowieści ojciec symbolizuje Boga- ojca wszystkich ludzi. Każdy, kto żałuje za swoje grzechy może otrzymać od Niego łaskę i przebaczenie.


Biblia ma ogromna wartość również dla ludzi niewierzących; piękno jej języka jest uniwersalne, a prawo biblijne- Dekalog- może być drogowskazem moralnym dla każdego. Przykazania biblijne, np. nie zabijaj, nie kradnij stanowią podstawę kodeksów cywilnych i karnych w wielu krajach.


Właściwego postępowania mogą nas także nauczyć mity greckie. Jest w nich zawarte wiele prawdy o człowieku i jego naturze. Historia Narcyza, zmarłego z powodu niespełnionej miłości do samego siebie, przestrzega nas przed egocentryzmem. Jeśli będziemy myśleli tylko o sobie, tak jak Narcyz, nigdy nie zaznamy szczęścia…


Natomiast smutny los Ikara przypomina, ze powinniśmy dostrzegać różnicę między naszymi marzeniami a rzeczywistością. On mimo ostrzeżeń ojca wniósł się zbyt wysoko na swoich sklejonych woskiem skrzydłach; zostały one roztopione przez słońce, co skończyło się upadkiem i śmiercią chłopca. Ludzie, którzy żyją w świecie wyobraźni często nie umieją się odnaleźć wśród innych.Często są wyśmiewani, niezrozumiani przez innych, a także mają problemy z ułożeniem sobie życia, które tak różni się od ich marzeń.


Odyseusz może stać się wzorem dla młodych ludzi, którzy pragną osiągnąć w życiu jakiś cel. On dzięki swojej odwadze, uporowi i wierności ideałom przezwyciężył wiele trudności i powrócił do ukochanej ojczyzny- Itaki.Postawa mitycznego żeglarza ukazuje, że to nie bezwzględność, kłamstwo czy przemoc pomogą nam pokonać współczesnego Polichema lub stawić czoła wichrom i burzom naszego życia codziennego. Dobrniemy do swojej Itaki, jeśli prowadzić nas będą tak jak Odyseusza silne zasady moralne, wiara w siebie i swój cel.


Prawdy i dobra można doszukiwać się nie tylko w Biblii czy mitologii. Współczesnym przykładem człowieka, który osiągnął swój cel dzięki dobroci, uczuciu i poświęceniu jest Noel, główny bohater powieści Nicholasa Sparksa ”Pamiętnik”. Jego ukochana żona cierpi na chorobę Alzheimera, mąż stał się dla niej „jakimś miłym starszym panem”, a własna przeszłość tajemnicą. Nikt nie wierzy w jej uzdrowienie. Nikt-oprócz Noela, który codziennie czyta Jeanne własnoręcznie spisany pamiętnik ich niezwykłej miłości. Chce w ten sposób przywrócić żonie pamięć. Mimo ciągłego braku efektów mężczyzna nie wątpi w sens tego, co robi; kocha Jeanne i ta miłość daje mu nadzieję. Wciąż jest pełen optymizmu, wiary:


„Przekonałem się, że(…) każdy dzień winno się spędzać na poszukiwaniu piękna w kwiatach i poezji(…), że życie polega na siedzeniu na ławeczce nad prastarą rzeką, z ręką na kolanie mojej żony i czasem, w dobre dni, na zakochaniu się.”- Noel umie cieszyć się życiem i dostrzega jego urok. Aż pewnego dnia staje się cud- Jeanne go rozpoznaje…


Literatura ukazuje nam także ludzi, którzy na przekór złemu losowi, biedzie czy demoralizacji umieją pozostać dobrzy i wierni swoim zasadom moralnym. Moim zdaniem idealnym przykładem takiej postawy jest prostytutka Sonia z powieści Fiodora Dostojewskiego „Zbrodnia i kara”. Do pójścia na ulicę zmusiła ją dramatyczna sytuacja rodzinna; dziewczyna wie jednak, że popełnia wielki grzech. Mimo wszystko pozostaje niewinna i dobra. Dzięki temu jest w stanie pomóc swojemu przyjacielowi Rodionowi Raskolnikowi; surowo ocenia popełniona przez niego zbrodnię(zabicie lichwiarki), ale dostrzega również samotność i cierpienie chłopaka. Sonią nie kieruje pogarda, lecz współczucie i miłość. To sprawia, że po pewnym czasie Rodion zmienia się; dostrzega zło swojego czynu i błędność wcześniejszych przekonań.


Wspaniały czyn Soni świadczy o tym, że nie powinniśmy skazywać nikogo na przegraną ze względu na to, w jakim środowisku się obraca; nawet w najcięższych warunkach człowiek jest w stanie zachować swoją godność.




Piękno świata jest jest wspaniale opisane w poezji. Chociażby „Sonety krymskie” Adama Mickiewicza mogą przenieść czytelnika w daleką, egzotyczną podróż. Bogate porównania i epitety w wierszu „Stepy akermańskie” sprawiają, że czujemy się jakbyśmy sami „nurzali się w zieloność(…) śród fali łąk szumiących.” Dzięki wyobraźni poety także i dla nas step staje się morzem, a wielkie krzaki ”burzanu” kojarzą się z rafami koralowymi. 


Udziela nam się tez nastrój wiersza: cisza, spokój, melancholia.


Przyroda, jej piękno i rola w życiu człowieka jest częstym tematem utworów Kazimierza Przerwy-Tetmajera. Tatrzańskie zakątki stają się w nich miejscem azylu, dokąd można uciec na chwilę od szarej codzienności.W wierszu „Widok ze Świdnicy do Doliny Wierchcichej” przeważają impresjonistyczne wrażenia poety, który pragnie oddać nastrój tej chwili w górach: wyciszenie,spokój.(„rozłomy zasnęły”… „taki spokój”… „wśród ciszy drzemie uroczystej głuchy smrekowy las”.) Opis doliny akcentuje kolorystyka krajobrazu(„ciemnozielony w mgle złocistej las”; ”potok - srebrnotęczowy sznur”).


Takie wiersze jak „Stepy akermańskie” czy „Widok ze Świdnicy do Doliny Wierchcichej” budzą w czytelniku wrażliwość na piękno otaczającego nas świata. Młodzi ludzie marzą o dalekich podróżach, ale nie każdego na nie stać. Dzięki poezji pejzażowej możemy odkrywać odległe zakątki jedynie przy odrobinie wyobraźni, a nawet w zatłoczonym autobusie czy ciemnym pokoju ujrzymy „lampę Akermanu”…




Moim zdaniem jednak największym urokiem świata jest urok drugiego człowieka.


„Choćbyśmy cały świat przemierzyli w poszukiwaniu Piękna, nie znajdziemy go nigdzie, jeżeli nie nosimy go w sobie…”- powiedział kiedyś amerykański filozof i pisarz Ralph Emerson. Jest wiele dzieł literackich, które ukazują nam piękno i nieograniczone możliwości ludzkiej natury. Dają nam one nowe spojrzenie na świat i ludzi, a także uczą odnajdywać piękno w nas samych…


Przykładem takiego dzieła jest współczesna powieść Paula Coelho „Na brzegu rzeki Piedry usiadłam i płakałam…”. Do nudnego, uporządkowanego świata Pilar wkracza niespodziewanie jej ukochany sprzed lat, obecnie wybierającego się do seminarium. Oboje odkrywają, że ich uczucie nie wygasło…Dziewczyna boi się zaangażować w ten związek, postanawia jednak pierwszy raz w życiu posłuchać swojego serca. Od tej chwili wszystko się zmienia: Pilar zyskuje nowe spojrzenie na świat,samą siebie i Boga, uczy się żyć pełnią życia i cieszyć każdą chwilą. Czasami powraca niepewność, nazwana w powieści ”Inną” - obawia się, że utraci ukochanego z powodu jego powołania. Zdaje sobie sprawę jednak, że miłość wiąże się z ryzykiem, ale bez niej życie traci jest pozbawione sensu. „Miłość może nas pogrążyć w ogniu piekieł albo zabrać do bram raju- ale zawsze nas gdzieś poprowadzi. I czas się z tym pogodzić(…), jeśli się jej wyrzekniemy, umrzemy z głodu pod drzewem życia, nie mając śmiałości, by zerwać jego owoce”. Historia Pilar udowadnia nam, że powinniśmy zawsze iść za głosem swojego serca i nie bać się ryzyka, kiedy walczymy o swoje szczęście. Każdy człowiek ma w swoim życiu ”magiczną chwilę dnia, która pomaga dokonywać zmian”; trzeba tylko umieć ją odnaleźć.


Powieść ukazuje nam także potęgę miłości, która sprawia, że zmienia się świat wokół nas, ponieważ dzięki niej zmieniamy się my sami. To dzięki uczuciu do przyjaciela Pilar zbliżyła się do Boga; chciała lepiej Go zrozumieć, aby świat ukochanego mężczyzny nie wydawał jej się taki obcy.


Siła miłości ukazana jest również w losach Tristana i Izoldy. Tutaj oboje kochanków jest rozdartych między chęcią bycia razem, a wiernością wobec męża Izoldy i opiekuna tristana- króla Marka. Mimo ogromnego uczucia, jakie żywi do ukochanej, Tristan przerywa ich romans i decyduje, iż Izolda powinna wrócić do Marka. Kochankowie nie potrafią jednak bez siebie żyć…na przemian łączą się i ponownie, ogarnięci poczuciem winy, rozstają.


Król Marek jednak ich nie potępia. Wie, że „miłość nie odrzuca, włącza w siebie wszystko”. A jego miłość do Tristana i Izioldy jest tak ogromna, że umie im przebaczyć, przezwyciężyć własny ból z powodu zdrady i odtrącenia.


Jego postawa to idealny przykład miłości niesamolubnej, prawdziwej. Jest ona silniejsza od zawiści, dumy, nie szuka własnych korzyści. Jeśli kogoś kochamy, powinniśmy dążyć do szczęścia tej osoby nawet kosztem naszego cierpienia. A to wiąże się z trudną decyzją zaakceptowania odejścia czy zdrady. Król Marek ukazuje nam jednak, że takie uczucie jest możliwe. Jeśli to zrozumiemy, będziemy mogli cieszyć się szczęściem ukochanego nawet „przez łzy”…i mimo odrzucenia przez drugą osobę zachować piękno tego uczucia na całe życie. 




Miłość, która „włącza w siebie wszystko” oznacza, że powinniśmy zaakceptować drugiego człowieka takiego, jakim jest, łącznie z jego wadami i słabościami.


Taką literacką lekcją tolerancji jest powieść Doroty Terakowskiej „Poczwarka”.Jest to historia małżeństwa „idealnego”: maja bardzo dobrze płatną pracę, ładny dom, dobrą pozycje społeczną… Dziecko- w ich mniemaniu- też powinno być idealne, aby pasowało do ich uporządkowanej rzeczywistości. Ono przychodzi jednak na świat z choroba Downa…


Trudno jest kochać człowieka, który jest brzydki, niezdarny, ułomny, odrzucany i wyśmiewany przez innych. Dziecko, które wiecznie jest brudne, nie umie zapanować nad potrzebami fizjologicznymi i u wywołuje wstręt do ludzi jest dla Adama i Ewy powodem do wstydu.


Czy ktoś taki ma cokolwiek, co może zaoferować innym? Dla Ewy, wiecznie przesiadującej z córeczką w domu jest ona jedynie przykrym obowiązkiem. Dużo czasu upłynie, zanim dostrzeże ona niezwykły świat przeżyć Marysi- Myszki, jej wrażliwość, która jest ukryta przed światem- dziewczynka, która ma problemy z poruszaniem się, nie umie zatańczyć, zaśpiewać, zachwycić się głośno czymś, co jej się podoba. Widzi ona jednak rzeczy ukryte przed „normalnymi”, zdrowymi ludźmi. To przy niej Ewa ponownie staje się dzieckiem, dostrzega piękno przyrody, zachwyca ją drzewo, które wyrosło niespodziewanie przed jej domem. Pojawienie się drzewka sprawia, że Ewa znów wierzy w cuda..


Droga ojca do zaakceptowania Marysi jest dłuższa. Bardzo mało czasu spędza w domu, starając się w ten sposób zapomnieć o dziecku, które jest jego życiową porażką. Obwinia tez Ew i jej geny o przyjście na świat Downa. Przez przypadek dowiaduje się, że on sam miał kiedyś upośledzonego brata.Jako dziecko zginął z rodzicami w wypadku samochodowym. Dawna sąsiadka przypomina Adamowi starszego, niezdarnego chłopca, którym kiedyś tak czule się opiekował. Dopiero to pozwala mu spojrzeć na córeczkę z innej perspektywy…Jest już jednak za póżno- Marysia umiera na zapalenie płuc. Ale po jej śmierci, nawet mimo przyjścia na świat zdrowej córki, rodzice pamiętają o „mongołku”, który zmienił ich życie…


Dzięki Marysi Adam i Ewa stali się wrażliwsi, dojrzalsi. Los tej rodziny ukazuje nam człowieka niepełnosprawnego jako osobę wartościową. Może ona wnieść w nasze życie wiele piękna i dobra. Ich historia przestrzega także przed tworzeniem utopijnego, idealnego światka- ludzie to nie lalki, które można wymienić na lepszy model.


Los Myszki przypomina nam tez smutne, ale pełne prawdy słowa księdza Jana Twardowskiego: „Spieszmy się kochać ludzi, tak prędko odchodzą…”


Piękno natury ludzkiej przedstawione jest w wierszu Wisławy Szymborskiej „Cebula”. Człowiek jest tam przedstawiony jako twór nieodgagadniony, tajemniczy i przez to właśnie tak fascynujący. Możemy bowiem przez cały czas kogoś poznawać, odkrywać w nim nowe cechy, a także poszukiwać tych dobrych.Są one często głęboko ukryte. Opisana przez poetkę cebula jest „idealna w swojej, cebulowości”, lecz przez to nudna. Każdy wie dokładnie, jak będą wyglądać jej kolejne warstwy. Odmówiony nam „idiotyzm doskonałości” oznacza, że każdy z nas jest inny i właśnie przez to wartościowy. Natomiast piękno cebuli przedstawione jest w sposób ironiczny.


Podsumowując wszystkie argumenty stwierdzam, iż jest wiele dzieł literatury pięknej, w których nie tylko odnajdziemy dobro, piękno i prawdę, ale także-po ich przeczytaniu- zmieni się nasz światopogląd, nastawienie do życia, a więc i my sami… Bo świat i ludzie są piękni, jeśli tylko umiemy patrzeć sercem.



