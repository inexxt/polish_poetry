

pierwszy rok świetlny:
pomiędzy wschodem a zachodem
każdego ze słońc pamięć 
ma pojemność ust.

jeśli napiszę do ciebie (kreśląc to
właśnie tak myślę), będzie to jak zderzenie
elektronów – nic. tak blisko a jednak daleko.

siedzisz tam niespokojna szyjąc
wzrokiem mój skafander na zdjęciu. domykasz,
sprawdzasz zawory, dumasz: „czy aby nie jest
ci tam za zimno?”

a ja mogę od siebie dla ciebie i całej
ludzkości tylko pomachać i wysłać
w kapsule światła, światłu przynależny obraz -
powinowaty jedynie z tą niezgrabną ręką.

