

lojalnie ostrzegam
jestem człowiekiem

który na pytanie
co zamierzasz robić po iberystyce
odpowiada tarzać się ze szczęścia 
na piasku najpiękniejszej plaży Meksyku

w tym miejscu poeta robi efektowną pauzę
i żałuje że nie pisze po łacinie

jego słowa mogłyby wówczas
przejść do wieczności podręczników

a tak kończy się kwadrans kultury
dziewczęta wychodzą za mąż i brzydną
poeta wyjeżdża z kraju i poznaje wielu 

mistrzów zen
w większości są to koty

