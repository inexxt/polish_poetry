

[i]moja najdroższa niewiadomo
w pierwszych słowach nie uda się zawrzeć całego świata
mimo to warto pisać 
choćby po to aby mieć się czym wypalić na starość 
najzwyklejsza zabawa w życie pośmiertne[/i]

mam nadzieję że dobrze zrozumiałaś mój osobisty wybieg w przyszłość 
i to że nie wolno niczego planować, bo nie zawsze usłyszymy imiona które zostały
w przeszłości zakopane 

[i]przeszłość to dziś
tylko trochę później
jest miejscem pomiędzy narodzinami a zgonem[/i]

dlatego musisz wiedzieć 
że każde słowo posiada wagę, i zależy tylko od adresata czy udźwignie ciężar 
tego samego tempa choćby na chwilę 
po to aby zapalić następny znicz

[i]takie światełko w tunelu
które tylko nieliczni mieli okazję zobaczyć
a każdy o nim słyszał[/i] 

kończąc
przesyłam gorące znaki zapytania
kto wie kiedy się spotkamy po tej samej stronie, własnego profilu
i czy nadal będziesz tą - dla której listów zwykłem nie dokańczać
wierząc że nie tylko w nich tkwi nieskończoność 

[i]bo do jutra daleka droga po strefach czasowych 
a tylko ziemia wybiera wciąż ten sam obieg

ja to naprawdę rozumiem ...[/i]

