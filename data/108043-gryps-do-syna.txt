

Po każdych porządkach mniej rzeczy pierwszych
giną jak relikwie przybite do drzwi
stają się odpustowe
szczebel z drabiny
                      która się przyśniła
Z map ocalały legendy i skala
z wymarzonych zawodów został tylko zawód
puchar fair play
gasnąca odznaka
                    za nocny rajd niebem
Numery telefonów są męcząco długie
ulice za szerokie nie do przejścia
inni po złej stronie
ślad po szmince
                    w kształcie jednorożca
Chciałem w węglu odcisnąć pięść


jak amonit jak paproć
lecz z palców sypie się proszek
od którego puchnie koperta
to nawet nie jest wąglik
jest popiół


(gdyby chociaż toksycznym


przetrwał w żółci twej


jak w żywicy owad)


Jeżeli moje rzeczy do ciebie nie dotrą
wszystko i tak przekazałem 
świadomie lub nie
lecz pamiętaj-  każdy dzień jest wart 
                                              twojego zachodu
jak był wart naszego zmierzchu
lecz pamiętaj- listy dryfują po powierzchni
żaglowce 


w butelkach

