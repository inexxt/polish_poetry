

Spojrzałem na moje problemy 
jak na przegniły owoc 
schorowanej wyobraźni.
 
Przestałem rozdawać 
wyimaginowane cierpienie,
wiedząc, że może ono
dotknąć innych 
w rozmaity sposób.
 
Jak słońce stanąłem 
w błyszczącym bezruchu,
pomiędzy planetami 
przedziwnych ciał ludzkich
na nic 
nie zwracających uwagi.
 
Zewnętrzne dźwięki zdały 
się zlewać w jeden, potężny
głos
przypominający 
chór podniebny. 
 
Chyba jeszcze na mnie
nie pora,
pomyślałem włączając się
na nowo w ruch
międzyludzki, 
choć "natchnieni"
zwykli umierać młodo.
 
Chyba jeszcze na mnie 
nie pora,
nie boję się w nocy
przechodzić przez cmentarz
jestem przecież 
zwykłą śmiertelną planetą. 

